
La Evanjelio de San Marco


01:01 La comensa de la evanjelio de Jesus Cristo (la Fio de Dio).

01:02 Como lo es scriveda en Isaia la profeta: “Regarda, me es enviante mea mesajor ante tu; el va prepara tua via.

01:03 Un vose de un person clamante en la deserto: ‘Prepara la via de la Senior, fa reta sua ruetas’.”

01:04 Joan la Batiste ia apare en la deserto proclamante un batiza de repenti per la pardona de pecas.

01:05 Tota la popla de Judea e tota la abitores de Ieruxalim ia vade a el e ia es batizada par el en la Rio Jordan, confesante sua pecas.

01:06 Joan ia vesti se con pelo de camel e un sintur de cuoro ensircante sua taie. El ia come locustas e miel savaje.

01:07 E esta es lo cual el ia proclama: “Pos me veni un ci es plu potiosa ca me. Me no merita curvi per laxi la corea de sua sandales.

01:08 Me ia batiza ja vos con acua; el va batiza vos con la Spirito Santa.”


01:09 Lo ia aveni en acel dias ce Jesus ia veni de Nazaret a Galilea e ia es batizada en la Jordan par Joan.

01:10 Sortinte de la acua el ia vide la sielos abrinte e la Spirito, como un pijon, desendente sur el.

01:11 E un vose ia veni de la sielos: “Tu es mea Fio amada; par tu me es plaseda.”

01:12 E direta la spirito ia porta el a la deserto,

01:13 e el ia resta en la deserto per cuatrodes dias, tentada par Satan. El ia es entre animales savaje, e la anjeles ia servi el.


01:14 Pos la aresta de Joan, Jesus ia veni a Galilea proclamante la evanjelio de Dio:

01:15 “Esta es la tempo de completi: la Rena de Dio es prosima. Repenti, e crede a la evanjelio.”

01:16 Cuando el ia vade sirca la Mar de Galilea, el ia vide Simon e sua frate Andres lansante sua redes; los ia es pexores.

01:17 Jesus ia dise a los: “Segue me, e me va fa de vos pexores de omes.”

01:18 Alora los ia abandona sua redes e ia segue el.

01:19 E pos continua pico el ia vide Jacobo, la fio de Zebedeo, e sua frate Joan. Los ia es ance en un barco reparante sua rede.

01:20 Alora el ia clama los. Donce los ia abandona sua padre Zebedeo en sua barco con la laborores e ia segue el.


01:21 Alora los ia veni a Capernaum, e en la dia santa el ia entra en la sinagoga e ia comensa ensenia.

01:22 La popla ia es stonada par sua ensenias, car el ia instrui los como avente autoria e no como la scrivistes.

01:23 E on ia ave en sua sinagoga un om con un spirito nonpur, ci ia comensa clama:

01:24 “Cua tu vole de nos, Jesus de Nazaret? Esce tu ia veni per destrui nos? Me sabe ci tu es – la Santa de Dio!”

01:25 Jesus ia reproxa el e ia dise: “Silenti! Sorti de el!”

01:26 La spirito nonpur ia convulsa el e con un xilia forte ia sorti de el.

01:27 Totas ia mervelia e ia demanda a lunlotra: “Cua es esta? Un ensenia nova con autoria. El comanda an la spiritos nonpur e los obedi el.”

01:28 Sua fama ia estende en tota locas tra la tota rejion de Galilea.


01:29 Sortinte de la sinagoga el ia entra en la casa de Jacobo e Joan.

01:30 La madre par sposi de Simon ia es reclinante, malada con febre. Los ia dise direta a el.

01:31 El ia prosimi, ia saisi sua mano e ia aida el a sta se. Alora la febre ia abandona el e el ia comensa servi los.

01:32 A la sera, pos la reposa de sol, los ia trae a el tota la persones malada o poseseda par demones.

01:33 Tota la site ia es asemblada ante la porte.

01:34 El ia sani multe ci ia es malada con maladias diversa, e el ia espulsa multe demones, no lasante ce los parla car los ia reconose el.


01:35 A la matina, ante la leva de Sol, Jesus ia leva e ia vade a un loca de deserto, do el ia prea.

01:36 Simon e sua acompaniores ia sorti per segue el,

01:37 e trovante el, ia dise: “Tota es xercante tu.”

01:38 El ia dise los: “On vade a la viletas prosima per predica ala ance car per esta me ia veni.”

01:39 E el ia vade a sua sinagogas, predicante e espulsante demones tra tota Galilea.


01:40 Un leprosa ia veni a el e (cadente a jenos) ia suplica el, disente: “Se tu vole, tu pote limpi me.”

01:41 Sentinte compatia per el, Jesus ia estende sua mano, tocante el, e ia dise: “Me vole. Es limpida.”

01:42 La leprosia ia abandona el sin retarda, e el ia es limpida.

01:43 Alora, el ia envia el a via con averti sever:

01:44 “Dise no cosa a nun, ma vade, presenta a la prete e ofre per tua limpi lo cual Moxe ia prescrive; acel va es un demostra per los.”

01:45 La om ia vade e ia comensa anunsia lo cual ia aveni. El ia estende la reporta e donce Jesus no ia pote entra sin asconde a un site, ma ia debe resta a estra en locas de deserto. E la popla ia veni a el de tota partes.


02:01 Cuando Jesus ia reveni a Capernaum pos alga dias, la nova ce el ia es a casa ia estende.

02:02 Multe ia asembla e on no ia ave spasio per los, no an ante la porte, e el ia predica la parola a los.

02:03 Los ia trae un paraliseda portada par cuatro omes.

02:04 Noncapas de prosimi a Jesus par causa de la fola, los ia abri la teto supra el e fante un buco los ia basi la portaferida con la paraliseda.

02:05 Cuando Jesus ia vide sua fida, el ia dise a la paraliseda: “Fio, tua pecas es pardonada.”

02:06 Aora alga de la scrivistes ia es sentante ala, demandante a se:

02:07 “Perce esta om parla tal? El es blasfemante. Ci pote pardona pecas ma sola Dio?”

02:08 Jesus ia sabe direta lo cua los es pensante, donce el ia dise: “Perce vos pensa tal?

02:09 Cua es plu fasil, dise a la paraliseda: ‘Tua pecas es pardonada’, o dise, ‘Leva, prende tua portaferida e pasea’?

02:10 Ma afin vos sabe ce la Fio de la Om ave autoria per pardona pecas en la tera,”

02:11 el ia dise a la paraliseda: “Me dise a tu, leva, prende tua portaferida, e vade a casa.”

02:12 El ia leva, ia prende direta sua portaferida e ia sorti estra vista de tota. Los ia es tota stonada e ia glori Dio, disente: “Nos ia vide nunca alga cosa como esta.”


02:13 Jesus ia sorti denova a la borda de mar. Tota la fola ia veni a el e el ia instrui los.

02:14 Continuante, el ia vide Levi, fio de Alfeo, sentante en la duana de impostas. El ia dise a el: “Segue me.” E el ia leva e segue el.

02:15 En cuando el ia es a table a casa, multe coliores de impostas e pecores ia senta con Jesus e sua disiplos, car los ia es multe ci ia segue el.

02:16 Alga scrivistes ci ia es fariseos ia vide ce el es comente con pecores e coliores de impostas, e ia dise a sua disiplos: “Perce el come con coliores de impostas e pecores?”

02:17 Jesus ia oia esta e ia dise a los: “No la sanas nesesa la mediciste, ma la maladas. Me no veni per clama a la virtuosas, ma a la pecores.”


02:18 La disiplos de Joan e la fariseos ia abitua a juna. La popla ia veni a el e ia protesta: “Perce la disiplos de Joan e de la fariseos juna, ma tua disiplos no juna?”

02:19 Jesus ia responde a los: “Esce la invitadas a la sposi pote juna cuando la sposo nova es con los? Tra cuando los es con la sposo nova, los no pote juna.

02:20 Ma la dias va veni cuando la sposo nova va es sutraeda de los, e alora los va juna.

02:21 Nun cose un peso de stofa nova en un capa vea. Si el fa tal, la peso ajuntada tira se de la vea e la rompe mali.

02:22 Ance, nun pone vino nova en peles de vino vea. Si el fa tal, la vino va creve la peles de vino, e ambos de la vino e la peles va es ruinada. Plu bon, vino nova es poneda en peles de vino nova.”


02:23 Cuando el ia es traversante un campo de gran en la dia santa, sua disiplos ia comensa fa un via recoliente la spigas.

02:24 Alora la fariseos ia dise a el: “Vide, perce los fa lo cual es nonlegal en la dia santa?”

02:25 El ia dise a los: “Esce vos ia leje nunca cua David ia fa cuando el e sua acompaniores ia debe ata car los ia fami?

02:26 Como el ia entra en la casa de Dio cuando Abiatar ia es la prete alta e ia come la panes de ofre cual sola la pretes ta pote come legal, e el ia comparti con sua acompaniores?”

02:27 Alora el ia dise a los: “La dia santa ia es fada per la om, no la om per la dia santa.

02:28 Donce la Fio de Om es la Senior an en la dia santa.”


03:01 El ia entra denova en la sinagoga. On ia ave un om ci ia ave un mano atrofiada.

03:02 Los ia regarda el per vide esce el va sani el en la dia santa, afin los ta pote acusa el.

03:03 El ia dise a la om con la mano atrofiada: “Veni asi ante nos.”

03:04 Alora el ia dise a los: “Esce lo es legal ce on fa bon o mal en la dia santa, salva un vive en loca de destrui lo?” Ma los ia resta cuieta.

03:05 Alora, regardante coler los e lamentante la calosia de lora cores, el ia dise a la om: “Estende tua mano.” El ia estende lo e sua mano ia es sanida.

03:06 La fariseos ia sorti e direta ia consulta la herodianes contra el per destrui el.


03:07 Jesus ia retira a la mar con sua disiplos. Multe persones ia segue de Galilea e de Judea.

03:08 Escutante cua el fa, un cuantia grande de persones ia veni a el ance de Ieruxalim, de Idumea, de ultra la Rio Jordan, e de la visineria de Tiro e Sidon.

03:09 El ia comanda ce sua disiplos ave un barco preparada per el par causa de la fola, afin los no crase el.

03:10 El ia sani multe e, como resulta, los ci ia es malada ia es presante el per toca el.

03:11 E sempre cuando spiritos nonpur ia vide el, los ia cade ante el, clamante: “Tu es la Fio de Dio.”

03:12 El ia avisa sever los a no revela el.


03:13 El ia asende la monte e ia comanda los ci el ia vole, e los veni a el.

03:14 El ia nomi des-du (ci el ia nomi apostoles) per es con el e per envia los a predica,

03:15 e per ave autoria per espulsa demones:

03:16 (el ia nomi la des-du): Simon, ci el ia nomi Petro;

03:17 Jacobo, fio de Zebedeo, e Joan la frate de Jacobo, ci el ia nomi Boanerges, per dise: fios de la tona;

03:18 Andres, Felipe, Bartolome, Mateo, Tomas, Jacobo la fio de Alfeo, Tadeo, Simon la cananean,

03:19 e Juda Iscariote, ci ia tradi el.


Jesus ia reveni a casa.

03:20 Denova la fola ia asembla, tal ce an come ia es nonposible a los.

03:21 Cuando sua relatadas ia oia esta, los ia sorti per prende el, car los ia dise: “El es un demente.”

03:22 La scrivistes ci ia veni de Ieruxalim ia dise: “El es poseseda par Beelzebul!” e “Par la prinse de la demones el espulsa demones.”

03:23 Clamante los, Jesus ia comensa parla a los con parabolas: “Como pote Satan espulsa Satan?

03:24 Si un rena es divideda contra se mesma, acel rena no pote survive.

03:25 E si un casa es divideda contra se mesma, acel casa va pote sta.

03:26 E si Satan ia es divideda contra se mesma, el no pote survive, esta es sua fini.

03:27 Ma nun pote entra a la casa de un om forte per saca sua propria, si el no lia prima la om forte. Alora, el pote saca sua casa.

03:28 Me serti vos ce tota pecas e blasfemas cual la popla dise va es pardonada a los.

03:29 Ma cualcun ci blasfema contra la Spirito Santa va es nunca pardonada, car el es culpable de peca eterna.”

03:30 Jesus ia dise esta car los ia dise ja: “El es poseseda par un spirito nonpur.”


03:31 Sua madre e sua frates ia ariva e, stante a estra, los ia comanda clama el.

03:32 Un fola sentante sirca el ia dise a el: “Tua madre e tua frates es a estra, demandante per tu.”

03:33 Ma el ia responde los: “Ci es mea madre e mea frates?”

03:34 E regardante sirca los sentante en la sirculo, el ia dise: “Asi es mea madre e mea frates.

03:35 Car cualcun ci fa la vole de Dio es mea frate e mea sore e mea madre.”


04:01 A un otra tempo el ia comensa ensenia a lado de la mar. Un fola grande ia asembla sirca el e donce el ia entra a un barco sur la mar e ia senta se. E tota la fola ia es sur la costa.

04:02 E el ia instrui los par parables, e esta ia es lo cual el ia ensenia:

04:03 “Escuta! Un semor ia vade per semi.

04:04 E cuando el ia es seminte, alga semes ia cade sur la via, e la avias ia veni per come los.

04:05 Otra semes ia cade sur tera rocosa, do on ia ave poca tera fertil. Los ia jerme tro temprana car la tera no ia es profonda.

04:06 E cuando la sol ia leva, los ia negri e seci par manca de radises.

04:07 Alga semes ia cade entre spinas, e la spinas ia crese e sofoca los e los no ia produi gran.

04:08 E alga semes ia cade sur tera fertil e ia produi frutas. Los ia crese e e ia furni a tredes, sesdes e sento veses.”

04:09 El ia ajunta: “El ci ave oreas debe oia!”


04:10 E cuando el ia es solitar, los presente con la Des-du ia demanda a el sur la parable.

04:11 El ia responde: “La misterio de la rena de Dio ia es donada a vos. Ma a los a estra, tota veni en parables,

04:12 afin ‘los ta vide ma no persepi, e oia e escuta ma no comprende, con intende ce los no ta converti e es pardonada’.”

04:13 Jesus ia dise a los: “Esce vos comprende esta parable? Donce, como vos va comprende tota la otras?

04:14 La semor semi la parola.

04:15 Estas es los ci es sur la via do parola es semida. Direta cuando los oia los, Satan veni direta e sutrae la parola semida en los.

04:16 E estas es los ci ia semi sur la tera rocosa ci, cuando los oia la parola, reseta direta lo con joia.

04:17 Ma los no ave radises, ma es tempora. A pos, cuando turba o persegue ia veni par causa de la parola, los sede rapida.

04:18 E otras es semida entre spinas. Los es persones ci escuta la parola,

04:19 ma la angusa mundal, la tenta de ricia e la anela de otra cosas intrui e sofoca la parola, e no fruti.

04:20 Ma los semida sur tera fertil es los ci escuta la parola e aseta lo e fruti a tredes e sesdes e sento veses.”


04:21 El ia dise a los: “Esce un candela es traeda per es poneda su la sesto o su la leto? Esce lo no es per pone lo sur la portacandela?

04:22 Car on ave no cosa cual no va es fada vidable; no cosa secreta cual no va es revelada.

04:23 Cualcun ci ave oreas debe oia.”

04:24 El ia dise a los: “Atende lo cual vos oia. La mesura con cual vos mesura va es usada per mesura vos, e an plu va es donada a vos.

04:25 A el ci ave, plu va es donada; de el ci no ave, an cual el ave va es sutraeda.”


04:26 El ia dise: “La Rena de Dio es como un om ci sperde semes sur la tera

04:27 e ta dormi e velia tra note e dia, la sema jerme e crese, el no sabe como.

04:28 La tera en sua propre modo furni fruta, prima la folia, pos la spiga, pos la gran abundante sur la spiga.

04:29 E cuando la gran es matur, el brandi direta la falxeta, car la recolie ia veni.”


04:30 El ia dise: “A cual on va compara la rena de Dio, o cual parable on pote usa per lo?

04:31 Lo es como un seme de mostarda cual, cuando semida sur la tera, es la plu peti de tota la semes sur la tera.

04:32 Ma cuando lo ia es semida, lo jerme e deveni la plu grande de la plantas e estende tan sua ramos ce la avias de la sielo pote abita en sua ombra.”

04:33 E con multe parabolas como esta el ia anunsia la Parola, cuando los ia pote comprende.

04:34 Sola en parabolas el ia parla a los, ma a sua propre disiplos el ia esplica tota en privata.


04:35 En acel dia, a la reposa de sol, el ia dise a los: “On vade traversa a la otra costa.”

04:36 Los, abandonante la fola, ia porta el en la barco a la otra costa. E otra barcos ia es con el.

04:37 Un tempesta violente ia aveni e la ondas ia entra en la barco, cual ia comensa es plenida de acua.

04:38 Jesus ia es en la popa, dorminte sur un cuxin. Los ia velia el e ia dise a el: “Mestre, esce tu no cura ce nos va mori?”

04:39 El ia velia, ia reproxa la vento e ia dise a la mar: “Silenti! Es cuieta!” La venta ia sesa e on ia ave calmia.

04:40 A pos, el ia demanda a los: “Perce vos es asustada? Esce vos ave ancora no fida?”

04:41 Los ia es plenida con stona temosa grande e ia dise a lunlotra: “Ci es esta ci an la vento e la mar obedi?”


05:01 Los ia veni a la otra lado de la mar, a la teritorio de la Gerasenas.

05:02 Cuando el ia sorti de la barco, direta un om de la tombas ci ia ave un spirito nonpur ia encontra el.

05:03 La om ia abita entre la tombas, e nun ia pote freni el plu, an con un cadena.

05:04 En fato, el ia es frecuente liada con securitalos e cadenas, ma la cadenas ia es rompeda par el e la securitalos craseda, e nun ia es bastante forte per domina el.

05:05 Tra dia e note entre la tombas e en la montes el ia vaga criante e ferinte se con petras.

05:06 Cuando el ia vide Jesus a distantia, el ia core e ia proni ante el,

05:07 criante forte: “Cua tu vole de me, Jesus, Fio de Dio, la Plu Alta? Me recomenda forte tu par Dio, no tormenta me!”

05:08 (Car Jesus ia dise a el: “Sorti de esta om, spirito nonpur!”)

05:09 El ia demanda a el: “Cual es tua nom?” El ia responde: “Lejion es mea nom. On ave multe de nos.”

05:10 E el ia demanda insistente ce el no espulsa el de acel teritorio.

05:11 Aora un manada grande de porcos ia es comente ala sur la monte.

05:12 E los ia suplica el: “Envia nos a la porcos afin nos entra en los.”

05:13 E el ia lasa los, e la spiritos nonpur ia sorti e ia entra en la porcos. La manada de sirca du mil animales ia freta de la presipe a la mar e ia afoca.

05:14 La porcores ia fuji e ia reporta la aveni en la vileta e tra la campania. E la popla ia sorti per vide cua ia aveni.

05:15 E los ia prosimi a Jesus, los ia vide la om ci ia es poseseda par Lejion, sentante ala, vestida e con mente sana. E los ia es asustada.

05:16 Los ci ia atesta la aveni ia esplica a los cua ia aveni a la om poseseda e a la porcos.

05:17 Los ia comensa suplica el a abandona lor distrito.

05:18 En cuando el ia es embarcante, la om ci ia es poseseda ia suplica el a resta con el.

05:19 Ma el no ia permete el, ma en loca ia dise a el: “Vade a casa a tua familia e anunsia a los tota cual la Senior ia fa per tu cuando el ia compatia tu.”

05:20 La om ia vade e ia comensa proclama en la rejion de Decapoli cua Jesus ia fa per el, e tota ia mervelia.


05:21 Cuando Jesus ia traversa denova (en la barco) a la otra lado, un fola grande ia reuni ensircante el, e el ia resta prosima a la mar.

05:22 Un de la ofisiores de la sinagoga, nomida Jairo, ia veni e, vidente el, ia cade a sua pedes

05:23 e ia suplica el, disente: “Mea fia es morinte. Per favore, veni e pone tua manos sur el afin el sani e vive.”

05:24 El ia vade con el, e un fola grande ia segue el e ia presa sur el.

05:25 On ia ave un fem con emoraje tra des-du anios.

05:26 El ia sufri multe en la manos de multe dotores medical e ia spende tota cual el ia ave sin resulta, ma ancora el ia mali sola.

05:27 El ia oia sur Jesus e el ia veni a retro de el en la fola e ia toca sua capa.

05:28 El ia dise: “Si me toca sola sua vestes, me va es sanida.”

05:29 Direta sua emoraje ia sesa e el ia senti en sua corpo ce el es sanida de sua dole.

05:30 Jesus, sentinte aora ce un potia ia sorti de el, ia turna en la fola e ia demanda: “Ci ia toca mea vestes?”

05:31 Ma sua disiplos ia dise a el: “Tu vide como la fola es presante sur tu, e ancora tu demanda ‘Ci ia toca me?’”

05:32 E el ia regarda a sirca per vide ci ia fa lo.

05:33 La fem, comprendente cua ia aveni a el, ia prosimi temosa e tremante. El ia cade ante Jesus e ia raconta a el tota la veria.

05:34 El ia dise a el: “Fia, tua fida ia salva tu. Vade en pas e es sanida de tua dole.”

05:35 En cuando el ia es ancora parlante, persones de la casa de la ofisior de la sinagoga ia ariva e ia dise: “Tua fia ia mori, perce tu ajita plu la Mestre?”

05:36 Iniorante la mesaje, Jesus ia dise a la ofisior de la sinagoga: “No teme, ave sola fida.”

05:37 El no ia permete algun a acompania el a interna, con eseta de Petro, Jacobo e Joan, la frato de Jacobo.

05:38 Cuando los ia ariva a la casa de la ofisior de la sinagoga, el ia vide la disturba, persones plorante e ululante forte.

05:39 E el ia entra e ia dise a los: “Perce vos plora e ulula? La xica no es mor, ma dorminte.”

05:40 Los ia burla el. Alora el ia espulsa tota e ia prende la padre e la madre de la xica e los ci ia es con el, e ia entra en la sala do la xica ia es.

05:41 El ia prende la mano de la xica el ia dise a el: “Talita cum”, cual sinifia “Xica peti, me dise a tu, leva!”

05:42 La xica, un enfante de des-du, ia leva direta e ia comensa pasea. Alora los ia es asoluta stonada.

05:43 El ia dona comandas sever ce nun debe sabe esta, e ia dise ce los debe dona alga cosa a la xica per come.


06:01 El ia parti de ala e ia veni a sua loca de nase, acompaniada par sua disiplos.

06:02 Cuando la dia santa ia veni, el ia comensa ensenia en la sinagoga, e multe ci ia oia el ia mervelia. Los ia dise: “Do esta om ia oteni tota esta? Cual clase de sajia ia es donada a el? Cual es la miracles potiosa fada par sua manos?

06:03 Esce el no es la carpentor, la fio de Maria, e la frate de Jacobo, Jose, Juda e Simon? Esce sua sores no es asi con nos?” E los ia es ofendeda par Jesus.

06:04 Jesus ia dise a los: “Un profeta es sola despetada en sua tera de nase e entre sua familia e en sua casa.”

06:05 E el no ia pote fa miracles ala, estra sani alga maladas, ponente sua manos sur los.

06:06 El ia es surprendeda par lor manca de fida.


El ia vade a la viletas visina e ia ensenia.

06:07 El ia clama la Des-du e ia comensa envia los en duples e ia dona a los autoria sur la spiritos nonpur.

06:08 El ia instrui los a prende no cosa per la viaja estra un basto de pasea – no comeda, no saco, no mone en sua sintures.

06:09 Los ta debe porta sandales ma no un camisa du.

06:10 El ia dise a los: “En cualce loca do vos entra a un casa, resta ala asta la momento de parti.

06:11 En cualce loca do vos no es bonvenida o do vos no es oiada, abandona lo e secute la polvo de vosa pedes en atesta contra los.”

06:12 Alora los ia vade e ia predica repenti.

06:13 Los ia espulsa multe demones e ia unje con olio multe ci ia es malada e ia sani los.


06:14 La re Herode ia oia sur esta, car sua fama ia deveni vasta, e la popla ia es disente: “Joan la Batiste ia revive; e par esta causa potias grande es mostrada en el.”

06:15 Otras ia dise: “El es Elias”; e otras: “El es un profeta como la anticas.”

06:16 Ma cuando Herode, oiante tota esta, el ia dise: “Joan, de ci me ia comanda sua destesti, ia revive.”

06:17 Herode mesma ia comanda aresta e prisoni Joan, par causa de Herodia, la sposa de sua frate Felipe, ci el ia sposi.

06:18 Joan ia dise ja a Herode: “Lo no es legal ce tu ave la sposa de tua frate.”

06:19 Herodia ia odia Joan e ia vole mata el, ma no ia pote.

06:20 Herode ia teme Joan, car el ia es un om santa e virtuosa, e el ia proteje el. Cuando el ia oia el parlante, el ia es multe confondeda, ma el ia gusta escuta el.

06:21 Herodia ia ave la bon momento a un dia cuando Herode, en sua aniversario, ia dona un banceta per sua omes e femes de corte, a sua ofisiores militar e a la gidores de Galilea.

06:22 La fia de Herodia ia veni e ia dansa e ia plase a Herode e sua invitadas. La re ia dise a la xica: “Demanda cualce cosa cual tu vole e me va dona lo a tu.”

06:23 E el ia jura a el: “Me va dona a tu cualce cosa per cual tu demanda, an la dui de mea rena.”

06:24 El ia vade e ia dise a sua madre: “Per cua me ta debe demanda?” El ia responde: “La testa de Joan la Batiste.”

06:25 La xica ia reveni rapida a la presentia de la re e ia fa a el esta demanda: “Me vole ce tu dona a me la testa de Joan la Batista sur un plato.”

06:26 La re ia es multe turbada, ma par causa de sua jura e la invitadas, el no ia vole viole sua parola a el.

06:27 El ia envia un esecutor con la comanda de trae sua testa. El ia vade e ia destesti el en prison.

06:28 El ia trae la testa sur un plato e ia dona lo a la xica, ci ia dona lo a sua madre.

06:29 Cuando sua disiplos ia oia esta, los ia veni e ia prende sua corpo e ia entera lo.


06:30 La apostoles ia asembla con Jesus e ia reporta a el tota cual los ia fa e ensenia.

06:31 El ia dise a los: “Veni, sola vos, a un loca abandonada e reposa per alga tempo.” Car on ia ave tan multe persones veninte e vadente ce los no ia ave tempo an per come.

06:32 Donce los ia vade solitar en un barco a un loca abandonada.

06:33 Multe persones ia vide los partinte e multe ia veni per sabe sur lo. Los ia core sur la tera a acel loca e ia ariva ante los.

06:34 Cuando el ia desembarca e ia vide la fola enorme, el ia ave compatia per los car los ia es como oveas sin pastor; e el ia comensa ensenia multe cosas a los.

06:35 Car lo ia es tarda, sua disiplos ia prosimi a el e ia dise: “Esta es un loca abandonada e lo es ja multe tarda.

06:36 Envia los a via afin los pote vade a la cultiverias e viletas prosima e compra alga cosa per come.”

06:37 El ia responde a los: “Vos mesma ta dona a los alga comeda.” Ma los ia dise a el: “Nos ta debe compra pan contra dusento dias de labora e dona a tota alga per come.”

06:38 El ia demanda a los: “Cuanto panes vos ave? Vade per vide.” E cuando los ia descovre lo, los ia dise: “Sinco panes e du pexes.”

06:39 Alora el ia dona comandas per senta los en grupos sur la erba verde.

06:40 La persones ia senta en grupos de sento e de sincodes.

06:41 Alora, prendente la sinco panes e la du pexes e levante sua regarda a la sielo, el ia pronunsia la bondise, ia rompe la panes e ia dona los a sua disiplos per distribui los; el ia divide ance la pexes entre tota de los.

06:42 Tota ia come e ia es sasiada.

06:43 E los ia recolie des-du sestos plenida con fratos de pan e la restas de pex.

06:44 Los ci ia come ia es sinco mil omes.


06:45 Alora, el ia fa ce sua disiplos entra a la barco e presede el a la otra lado en dirije a Betsaida, en cuando el ia envia a via la fola.

06:46 E pos cuando el ia envia los a via, el ia vade a la monte per prea.

06:47 Cuando lo ia es sera, la barco ia es distante sur la mar e el ia es solitar sur la costa.

06:48 Cuando el ia vide ce los remi multe dolosa car la venta es contra los, sirca la leva de sol el ia vade a los paseante sur la mar, e el ia pasa los.

06:49 Ma cuando los ia vide el paseante sur la mar, los ia pensa ce el es un fantasma e ia comensa cria.

06:50 Tota ia vide el e ia es asustada. Ma direta el ia parla con los: “Calmi, esta es me, no es asustada!”

06:51 El ia entra a la barco con los e la venta ia sesa. Los ia es completa stonada.

06:52 Los no ia comprende la aveni de la panes; lor cores ia es durida.


06:53 Pos traversa la lago, los ia veni a Genesaret e ia ancori ala.

06:54 Cuando los ia es sortinte de la barco, la popla ia reconose el direta.

06:55 Los ia freta de la teritorio prosima e ia comensa trae la maladas sur portaferidas.

06:56 En tota partes do el ia entra, vilas, sites e viletas, los ia pone la maladas en la plazas e ia suplica el a lasa ce los toca sola la borla de sua capa, e los ci ia fa esta ia es sanida.


07:01 Cuando la fariseos con alga scrivistes ci ia veni de Ieruxalim ia asembla sirca el,

07:02 los ia oserva ce alga de sua disiplos ia come sua comes con manos nonpur, per dise: nonlavada.

07:03 (Car la fariseos e, en fato, tota la iudis, no come sin lava ritual sua manos, manteninte la tradision de sua asendentes,

07:04 e veninte de la venderia los no come sin puri se. E on ave multe otra cosas cual los ia oserva tradisional, la puri de copas e carafas e calderas (e letos)).

07:05 Alora la fariseos e la scrivistes ia demanda a el: “Perce tua disiplos no segue la tradision de la asendentes ma, en loca de esta, come con manos nonlimpa?”

07:06 El ia responde: “Ipocritas! Isaia ia predise bon sur vos, como lo es scriveda: ‘Esta popla onora me con sua labios, ma sua cores es distante de me;

07:07 Futil los adora me, enseniante como credes prinsipes umana.’

07:08 Vos iniora la regula de Dio ma adere a la tradision umana.”

07:09 E el ia continua disente: “Afin vos suporta vosa tradision vos ia abandona la regula de Dio!

07:10 Car Moxe ia dise: ‘Onora tua padre e tua madre’, e ‘Cualcun ci maldise sua padre o madre debe mori’.

07:11 Ma ancora vos dise: ‘Si algun dise a sua padre o madre: “Me declara corban – esta es, un ofre santa – tota de acel con cual me ta pote aida tu…”’

07:12 vos permete ce el fa no plu cosa per sua padre o madre.

07:13 Vos nega la parola de Dio par la tradision cual vos mesma ia transmete. E vos fa multe cosas simil.”

07:14 El ia cria a la fola denova e ia dise a los: “Escuta me, tota de vos, e comprende.

07:15 No cosa esterna cual entra a la om pote manxa el; ma la cosas cual sorti de el es lo cual manxa.”

07:16 “Ci ave oreas debe oia!”

07:17 Cuando el ia reveni a casa sua disiplos ia demanda a el sur la parabola.

07:18 El ia dise a los: “An vos no pote comprende? Esce vos no comprende ce tota cual entra a un person de estra no pote manxa el,

07:19 car no entra a la cor ma a la stomaco e a pos es escreteda?” (Tal el ia declara tota la comable pur.)

07:20 “Ma lo cual sorti de un person, esta es lo cual manxa.

07:21 Car en la interna de la cor de la persones mal pensas veni, nonvirjinia, fura, asasina,

07:22 adultera, avaria, malvole, engana, nononestia, invia, blasfema, egosia, folia.

07:23 Tota esta malias veni de interna e manxa.”


07:24 De acel loca el ia vade a la distrito de Tiro. El ia entra a un casa e ia vole ce nun sabe sur lo, ma el no ia pote resta ascondeda.

07:25 Pos corta, un fem de ci la fia ia es poseseda par un spirito nonpur ia oia sur el. El ia veni e ia proni a sua pedes.

07:26 La fem ia es pagan, de orijina suri-fenisia, e ia suplica el a espulsa la demon de sua fia.

07:27 El ia dise a el: “Lasa ce la enfantes es prima nurida. Car lo no es bon ce on prende la pan de la enfantes e lansa lo a la canes.”

07:28 El ia responde a el: “Senior, an la canes sur la table come la pesetas de pan de la enfantes.”

07:29 Alora el ia dise: “Car tu dise esta, tu pote vade. La demon ia sorti de tua fia.”

07:30 Cuando la fem ia reveni a casa, el ia trova la fia reclinada sur la leto e librida de la demon.


07:31 Denova el ia abandona la distrito de Tiro e ia vade tra Sidon a la Mar Galilea, a la distrito de Decapoli.

07:32 E la popla ia trae a el un om sorda-muda e ia suplica el a pone sua manos sur el.

07:33 El ia separa el de la fola, e portante el a distantia, el ia pone sua ditos en la oreas de la om e con sua saliva el ia toca sua lingua;

07:34 alora el ia regarda la sielo e ia jemi e ia dise a el: “Efata!” (esta es, “Abri tu!”)

07:35 E direta la oreas de la om ia es abrida, sua lingua ia libri e el ia parla normal.

07:36 El ia comanda ce los no nara a algun, ma plu el ia insiste, plu los ia proclama lo.

07:37 Los ia es multe stonada e los ia dise: “El ia fa tota bon. El fa ce la sorda oia e la muda parla.”


08:01 En acel dias cuando ance on ia ave un fola con no cosa per come, el ia clama sua disiplos e ia dise: “Mea cor es moveda con compatia per la fola, car los ia es aora con me tra tre dias e ave no cosa per come.

08:02 Si me envia los fame a via a sua casas, los va colasa en via, e alga de los ia veni de distantia.”

08:03 Sua disiplos ia responde a el: “Do algun pote trova pan per los en esta deserto?”

08:04 El ia demanda los: “Cuanto panes vos ave?” “Sete,” los ia responde.

08:05 A pos el ia comanda la fola a senta se sur la tera. Poi, prendente la sete panes, el ia dona grasias, ia divide los e ia dona los a sua disiplos per distribui, e los ia distribui los a la fola.

08:06 Los ia ave ance alga pexes. El ia bondise los e ia comanda ance distribui los.

08:07 Los ia come e ia es sasiada. Los ia colie sete sestos de lo cual ia resta.

08:08 Los ia es sirca cuatro mil persones.

08:09 El ia envia los a via

08:10 e ia entra a un barco con sua disiplos e ia veni a la rejion de Dalmanuta.


08:11 La fariseos ia veni e ia comensa disputa con el, xercante un sinia de la sielo per proba el.

08:12 El ia suspira de la profonda de sua spirito el ia dise: “Perce esta jenera xerca un sinia? Me dise a vos ce no sinia va es donada a esta jenera.”

08:13 E abandonante los, el ia entra a la barco denova, e ia vade a la otra costa.


08:14 Los ia oblida trae pan e los ia ave sola un pan con los en la barco.

08:15 Jesus ia recomenda a los: “Es vijilante e garda vos contra la fermento de la fariseos e la fermento de Herode.”

08:16 Los ia conclui entre se ce esta es car los no ia ave pan.

08:17 Cuando el ia comprende esta, el ia dise a los: “Perce vos conclui ce lo es car vos no ave pan? Esce vos no comprende? Esce vosa cores es durida?

08:18 Esce vos ave oios e no vide, oreas e no oia? E esce vos no recorda,

08:19 cuando me ia rompe la sinco panes per la sinco mil, cuanto sestos de bastetas plenida con restas vos ia recolie?” Los ia responde a el: “Des-du.”

08:20 “Cuando me ia rompe la sete panes per la cuatro mil, cuanto sestos plenida de restas vos ia recolie?” Los ia responde: “Sete.”

08:21 El ia dise a los: “Esce vos an no comprende?”


08:22 Cuando los ia ariva a Betsaida, los ia trae a el un om sieca e ia suplica el a toca el.

08:23 El ia prende la sieca par la mano e ia gida el estra la vileta. Poi el ia pone saliva en sua oios e ia pone sua manos sur el, el ia demanda: “Esce tu vide alga cosa?”

08:24 La sieca, ci ia comensa vide, ia responde: “Me vide omes, como si los es arbores paseante.”

08:25 Poi el ia pone sua manos sur sua oios a un ves du e el ia vide clar; sua vide ia es restorada e el ia pote vide tota con claria.

08:26 Pos esta, el ia envia el a casa e ia dise: “No vade an a la vileta.”


08:27 Aora Jesus e sua disiplos ia sorti a la viletas de Sesarea de Filipo. Longo la via, el ia demanda a sua disiplos: “La popla dise ce me es ci?”

08:28 Los ia responde: “Joan la Batiste, otras Elija, an otras un de la profetas.”

08:29 E el demanda los: “Ma vos dise ce me es ci?” Pedro ia responde: “Tu es la Maxia.”

08:30 Poi el ia averti los a parla a nun sur el.


08:31 El ia comensa instrui los ce la Fio de la Om debe sufri multe e es rejetada par la veas, la pretes xef, e la scrivistes, e es matada, e revive pos tre dias.

08:32 El ia dise esta sin asconde. Poi Pedro ia prende el a lado e ia comensa reproxa el.

08:33 Ma Jesus, turnante e regardante a sua disiplos, ia reproxa Pedro e ia dise: “Vade a retro de me, Satan. Tu no pensa como Dio fa, ma como la omes.”

08:34 El ia clama la fola con sua disiplos e ia dise a los: “Cualcun ci vole segue me, debe nega se, prende sua crus e segue me.

08:35 Car cualcun ci desira salva sua vive va perde lo, ma cualcun ci perde sua vive per me e la Bon Nova va salva lo.

08:36 Cual profita el ave ci per gania tota la mundo va perde sua vive?

08:37 Cual on ta pote dona par intercambia per sua vive?

08:38 Car si cualcun vergonia de me o de mea parolas en esta jenera adulterante e pecosa, la Fio de Om va vergonia de los cuando el va veni en la gloria de sua Padre con la anjeles santa.”

09:01 El ia dise ance a los: “Me pote garantia vos ce algun ci es asi no va mori ante vide ce la Rena de Dio veni con potia.”


09:02 Pos ses dias Jesus ia prende Pedro, Jacobo e Joan e ia gida los sola a un monte alta. Ala el ia muta ante los,

09:03 e sua vestes ia deveni blanca stonante, como nun en tera ta pote blanci los.

09:04 Alora Elija ia apare a los con Moises, e los ia es conversante con Jesus.

09:05 Aora Pedro ia dise a Jesus: “Mestre, lo es bon ce nos es asi! Ta ce nos fa tre tendas: un per tu, un per Moxe e un per Elija.”

09:06 Pedro no ia sabe cual dise, car los ia es tan asustada.

09:07 Alora un nube ia veni, ombrinte los; e de lo un vose ia sorti: “Esta es me fio amada. Escuta el.”

09:08 Subita, regardante a sirca, los no plu ia vide algun ma Jesus sola con los.

09:09 En cuando los ia desende de la monte, el ia proibi los nara cual los ia vide ja, asta cuando la Fio de Om ia revive de la morida.

09:10 Los ia fa lo, demandante cual revive de la morida ia sinifia.

09:11 Los ia demanda el: “Perce la scrivistes dise ce Elija debe veni prima?”

09:12 El ia dise a los: “Elija va vera veni prima e repone ordina en tota, ma esce lo no es scriveda ce la Fio de Om debe sufri multe e es tradida e despetada?

09:13 Ma me dise a vos ce Elija ia veni ja e los ia fa a el cualce cosa ce los ia vole, como lo ia es scriveda.”


09:14 Cuando los ia reveni a do la disiplos ia es, los ia vide un fola grande a sirca los e scrivistes disputante con los.

09:15 La plu pronto cuando los ia vide el, la fola completa ia es intera merveliada. Los ia core a el e ia saluta el.

09:16 El ia demanda los: “Sur cual vos es disputante con los?”

09:17 Algun de la fola ia responde el: “Mestre, me ia trae a tu mea fio, poseseda par un spirito muda.

09:18 Cuando el saisi el, el lansa el a su, el espulsa spuma de la boca, raspa sua dentes e deveni rijida. Me ia demanda tua disiplos ce los espulsa el, ma los no ia pote.”

09:19 El ia responde a los: “O jenera noncredente, per cuanto tempo me va es con vos? Como longa me va tolera vos? Trae el lo a me.”

09:20 E los ia trae la xico a el. E cuando El ia vide el, la spirito ia secute violente la xico, ci ia cade a tera e ia rola, espulsante spuma de la boca.

09:21 Jesus ia demanda sua padre: “Como longa el ia es ja tal?” “De enfantia,” el ia responde: “

09:22 e frecuente el ia lansa el a foco o a en acua per mata lo. Ma si tu pote fa alga cosa, ave compatia sur nos e aida nos.”

09:23 Jesus ia dise a el: “‘Si tu pote!’ Tota es posible per ci ave fida.”

09:24 Alora la padre de la xico ia esclama: “Me crede, aida me car me ave poca fida.”

09:25 Jesus, vidente la fola asemblante rapida, ia reproxa la spirito nonpur e ia dise a el: “Spirito muda e sorda, me comanda tu: sorti de el e no reveni plu a el.”

09:26 La demon ia cria, ia secute violente a la xico e ia sorti de el, lansante el como morida, tan multe ce multe ia dise: “El es morida.”

09:27 Ma Jesus ia prende el de la mano, ia alti el, e el ia sta se.

09:28 Cuando el ia entra a la casa, sua disiplos ia demanda el en privada: “Perce nos no ia pote espulsa lo?”

09:29 El ia dise a los: “Esta tipo de demones es espulsada solo con prea.”


09:30 Los ia parti de ala e ia comensa un viaja tra Galilega, ma el no ia vola nun sabe sur lo.

09:31 El ia ensenia los e ia dise los: “La Fio de Om va es traeda a manos de omes e los va mata el, e tre dias pos sua mori el va revive.”

09:32 Ma los no ia comprende cual el ia dise, e los ia tema demanda el.


09:33 Los ia veni a Capernaum e, a un ves a en la casa, el ia comensa demanda los: “Sur cual vos ia es discutente en via?”

09:34 Ma los ia resta silente. Los ia es discutente sur ci ia es la plu grande.

09:35 Alora los ia senta, e el ia clama la Des-du, e ia dise a los: “Si cualcun desira es la prima, el debe es la ultima de tota e la servor de tota.”

09:36 Prendente un enfante el ia loca el en sua media, e ponente sua brasos a sirca el, el ia dise a los:

09:37 “Cualcun ci reseta un enfante como esta en mea nom, reseta me; e cualcun ci reseta me, reseta no me ma acel ci ia envia me.”


09:38 Joan ia dise a el: “Mestre, nos ia vide algun espulsante demones en tua nom, e nos ia atenta impedi el car el no segue nos.”

09:39 Jesus ia responde: “No impedi el car nun pote fa un ata bon en mea nom e alora parla mal sur me.”

09:40 Car cualcun ci no es contra nos es con nos.

09:41 Cualcun ci dona a vos un copa de acua per bevi car vos parteni a Cristo, me dise a vos, serta el no va perde sua recompensa.


09:42 Cualcun ci fa ce esta petis peca ci crede en me, lo ta es plu bon per el ce un petra de molin ta es liada a sua colo e ce el ta es lansada a la mar.

09:43 Si vosa mano fa ce vos peca, talia lo. Lo es plu bon ce on entra ferida a vive ca con du manos on vade a Gehena, a la foca nonestinguable.

09:44 []

09:45 E si vosa pede causa vos peca, corti lo. Lo es plu bon entre a vive descapasida ca con du pedes es lansada a Gehena.

09:46 []

09:47 E si vosa oios causa vos peca, estrae lo car lo es plu bon entra en la rena de Dio con un sola oio ca con du oios es lansada a Gehena,

09:48 do ‘la verme no mori, e la foco no es estinguida’.

09:49 Car cadun va es salida con foco.

09:50 Sal es bon, ma si sal deveni blanda, con cual va vos restora sua sabor? Ta ce lo es sal en vos mesma e vos va ave pas con lunlotra.”


10:01 El ia sorti de ala e ia vade a la distrito de Judea (e) tra la Rio Jordan. Denova folas ia asembla sirca el e, longo sua abitua, el ia instrui los denova.

10:02 La fariseos ia prosimi e ia demanda: “Esce lo es legal ce un sposo divorsa sua sposa?” Los ia es probante el.

10:03 El ia responde a los: “Cua Moxe ia comanda a vos?”

10:04 Los ia dise: “Moxe ia permete scrive un declara de divorsa e divorsa de ela.”

10:05 Ma Jesus ia responde: “Par causa de vosa cores noncompatiosa el ia scrive esta comanda a vos.

10:06 Ma de la comensa de la crea ‘Dio ia fa los om e fem.

10:07 Par esta, la om va lasa sua padre e madre,

10:08 e ambos va deveni un carne’. Donce los no es ja du, ma un carne.

10:09 Tal, ta ce la om no separa lo cual Dio ia junta.”

10:10 En la casa la disiplos ia demanda a el denova sur esta.

10:11 El ia dise a los: “Cualcun ci divorsa sua fem e sposi un otra adultera contra ela;

10:12 e si ela divorsa sua sposo e sposa un otra, ela adultera.”


10:13 E la popla ia es traente enfantes a el afin el toca los, ma la disiplos ia reproxa los.

10:14 Cuando Jesus ia vide esta, el ia coleri e ia dise a los: “Lasa ce la enfantes veni a me; no impedi los, car la rena de Dio parteni a tales como estas.

10:15 Me dise a vos, cualcun ci no aseta la rena de Dio como un enfante no va entra a lo.”

10:16 Alora el ia abrasa los e ia bondise los, ponente sua manos sur los.


10:17 Cuando el ia sorti per sua viaja, un om ia core a el, ia ajena ante el, demandante a el: “Bon mestre, cua me debe fa per erita la vive eterna?”

10:18 Jesus ia responde a el: “Perce tu nomi me bon? Nun es bon, con eseta sola de Dio.

10:19 Tu conose la comandas: ‘Tu no va mata, tu no va adultera, tu va no fura, tu va no atesta falsa, tu va no froda, onora tua padre e tua madre’.”

10:20 El ia responde e ia dise a el: “Mestre, me oserva ja tota de esta de mea jovenia.”

10:21 Jesus, regardante el con ama, dise a el: “Tu manca sola un cosa. Vade, vende tota cual tu ave, e dona lo a la povres e tu va ave un tesoro en la sielo; alora, veni, segue me.”

10:22 Cuando el ia oia esta, el ia tristi e ia vade triste, car el ia ave multe posesedas.

10:23 Jesus ia regarda a sirca e ia dise a sua disiplos: “Lo es tan difisil ce los ci ave ricia entra a la rena de Dio!”

10:24 La disiplos ia es stonada par sua parolas ma Jesus ia dise denova: “Enfantes, lo es tan difisil ce on entra en la rena de Dio!

10:25 Lo es plu fasil ce un camel pasa tra la oio de un ago ca ce un person rica entra a la rena de Dio.”

10:26 Los ia es plu stonada e ia dise entre se: “Alora, ci pote es salvada?”

10:27 Jesus ia regarda los e ia dise: “Per umanas lo es nonposible, ma no per Dio. Tota cosas es posible per Dio.”


10:28 Pedro ia comensa dise a el: “Tu sabe ce nos ia lasa tota e ia segue tu.”

10:29 Jesus ia dise: “Me dise a vos, on ave nun ci ia lasa o casa o fratres o sorores o madre o padre o enfantes o teras per me e la evanjelio

10:30 ci no va reseta multiplida par sento plu aora en esta eda presente: casas e fratres e sorores e madres e enfantes e teras, con persegues, e vive eterna en la eda veninte.

10:31 Ma multe ci es prima, va es ultima, e la ultima va es la prima.”


10:32 Los ia es en via, asendente a Ieruxalim, e Jesus ia vade ante los. Los ia mervelia, e los ci ia segue ia teme. Prendente la Des-du a lado de nova, el ia comensa dise a los cua va aveni a el.

10:33 “Regarda, nos es vadente a Ieruxalim, e la Fio de Om va es traeda a la pretes xef e la scrivistes, e los va condena el a mori e trae el a la noniudis

10:34 ci va burla el, sputa sur el, tormenta el, e mata el, ma pos tre dias el va revive.”


10:35 Alora Jacobo e Joan, la fios de Zebedeo, ia veni a el e ia dise a el: “Mestre, nos vole ce tu fa per nos lo cual nos va demanda de tu.”

10:36 El ia responde: “Cua vos desira ce me fa per vos?”

10:37 Los ia responde: “Permete ce en tua gloria nos pote senta, la un a tua destra e la otra a tua sinistra.”

10:38 Jesus ia dise a los: “Vos no sabe cua vos es demandante. Esce vos pote bevi la copa cual me bevi o es batizada con la batiza con cual me es batizada?”

10:39 Los ia responde a el: “Nos pote.” Jesus ia dise a los: “La copa cual me bevi, vos va bevi, e con la batiza con cual me es batizada, vos va es batizada;

10:40 ma ce on senta a mea destra o a mea sinistra, no me pote dona esta, ma los per ci lo ia es ja preparada.”

10:41 Cuando la des ia oia esta, los ia coleri contra Jacobo e Joan.

10:42 Jesus ia clama los e ia dise a los: “Vos sabe ce los ci es reconoseda como gidores de la noniudis domina los, e la grandes fa ce los senti sua autoria.

10:43 Ma lo no debe es tal entre vos. Plu bon, cualcun ci vole es grande entre vos va es vosa servor;

10:44 cualcun ci vole es la prima entre vos debe es la sclavo de tota.

10:45 Car la Fio de Om no veni per es servida ma per servi e per dona sua vive como rescata per multe.”


10:46 Los ia ariva a Jerico. E cuando el ia es partinte de Jerico con sua disiplos e un fola grande, Bartimeo, un om sieca, la fio de Timeo, ia senta a lado de la via, suplicante: “Jesus, fio de David, ave compatia sur me.”

10:47 Cuando el ia oia ce esta es Jesus de Nazaret, el ia comensa clama: “Jesus, fio de David, ave compatia sur me.”

10:48 E multe ia reproxa el a silenti, ma el ia clama plu forte: “Fio de David, ave compatia sur me.”

10:49 Jesus ia para e ia dise: “Clama el.” Donce los ia clama la om sieca, disente a el: “Felisi, leva, el es clamante tu.”

10:50 El ia lansa sua capa a via, ia salta a sur sua pedes e ia vade a Jesus.

10:51 Jesus ia dise a el: “Cua tu vole ce me fa per tu?” La om sieca ia responde a el: “Mestre, me vole vide.”

10:52 Jesus ia dise el: “Vade, tua fida ia salva tu.” Aora el ia reseta sua vide e ia segue el en via.


11:01 Cuando los ia prosimi Ieruxalim, a Betfage e Betania sur la Monte de Olivos, el ia envia du de sua disiplos

11:02 e ia dise a los: “Vade a la vileta ante vos, e direta pos entra a lo, vos va trova un cavaleta liada, ci nun ia monta ja. Deslia lo e trae lo asi.

11:03 Si algun demanda a vos: ‘Perce vos fa esta?’, responde: ‘La Mestre nesesa lo e va redona direta lo’.”

11:04 Los ia vade e ia trova la cavaleta liada a un porte en via, e los ia deslia lo.

11:05 Alga oservores ia demanda a los: “Cua vos fa, desliante la cavaleta?”

11:06 Los ia responde como Jesus ia dise a los e nun ia disturba los.

11:07 Los ia trae la cavaleta a Jesus e ia pone sua capas sur lo. E el ia senta sur lo.

11:08 Multe persones ia estende sua capas sur la via, otras ia estende ramos foliosa cual los ia corti de la campo.

11:09 Los presedente el, como ance los seguente el, ia clama: “Hosanna! Bondiseda es el ci veni en la nom de la Senior!

11:10 Bondiseda es la rena de nosa padre David, la rena cual va veni! Hosanna en la plu alta!”


11:11 El ia entra a Ieruxalim e ia vade a la corte de la templo. El ia regarda tota a sirca e, como lo ia es tarda, el ia vade a Betania con la Des-du.

11:12 A la dia seguente, cuando los ia sorti de Betania, Jesus ia fami.

11:13 Vidente un figo distante con folias, el ia vade per vide esce el pote trova un fruta sur lo. Cuando el ia ariva, el ia vide sola folias; lo no ia es la tempo per figas.

11:14 E el ia dise a lo: “Ta ce nun come tua frutas denova!” E sua disiplos ia escuta lo.


11:15 Los ia veni a Ieruxalim, e entrante a la corte de la templo, el ia comensa espulsa los vendente e comprante ala. El ia inversa la tables de la intercambiores de mone e la sejas de la vendores de pijones.

11:16 El no ia permete ce on porta cualce cosa tra la corte de la tempo.

11:17 Alora el ia instrui los disente: “Esce lo no ia es scriveda: ‘Mea casa debe es nomida un casa de prea per tota la nasiones’? Ma vos ia converti lo a un cava de furores.”

11:18 Cuando la pretes xef e la scrivistes ia escuta esta, los ia xerca un modo de mata el, car los ia teme el car la tota la popla ia mervelia a sua ensenia.

11:19 Cuando la sera ia veni, los ia sorti de la site.


11:20 Temprana en la matina, cuando los ia vide la figo, cual ia seci asta sua radises.

11:21 Pedro ia recorda e ia dise a el: “Mestre, vide! La figo cual tu ia maldise ia seci.”

11:22 Jesus ia dise a los: “Ave fida en Dio.

11:23 Car me dise a vos, cualcun ci dise a esta monte: ‘Sorti de ala e lansa tu a la mar’ e no duta en sua cor, ma crede ce lo cual el dise va aveni, lo va es fada per el.

11:24 Donce me dise a vos, tota cual vos va demanda en prea, crede ce vos va resta lo e lo va es vosa.

11:25 Cuando vos sta preante, si vos ave alga cosa contra cualcun, pardona el,

11:26 afin vosa Padre sielal pardona a vos vosa violes.”


11:27 Los ia reveni denova a Ieruxalim. Cuando los ia es paseante en la corte de la templo, la pretes xef, la scrivistes e la veas ia prosimi a el

11:28 e los ia dise a el: “Con cual autoria tu fa esta cosas? O ci ia dona a tu esta autoria per fa los?”

11:29 Jesus ia dise a los: “Me va fa un demanda a vos. Responde a me, e me va dise a vos con cual autoria me fa esta cosas.

11:30 Esce la batiza de Joan ia es de orijina sielal o umana? Responde a me.”

11:31 Los ia discute esta entre se e ia dise: “Si nos dise: ‘De orijina sielal’, el va dise: ‘Perce vos no ia crede el?’

11:32 Esce nos va dise: ‘De orijina umana’?” – los ia teme la fola, car tota de los ia pensa ce Joan ia es vera un profeta.

11:33 Donce los ia responde a Jesus: “Nos no sabe.” Alora Jesus ia dise a los: “Ance me no va dise a vos con cual autoria me fa esta cosas.”


12:01 El ia comensa parla a los en parabolas: “Un om ia planta un viteria, ia pone un sepe a sirca, ia escava un presador de vino e ia construi un tore. Alora el ia lua la viteria a cultivores e ia vade per viaja.

12:02 A la tempo conveninte el ia envia un servor a la luores per oteni de los alga de la produidas de la viteria.

12:03 Ma los ia saisi el, ia colpa el e ia envia el a via con manos vacua.

12:04 Denova el ia envia a los un otra servor. Los ia bate esta a sua testa e ia trata vergoniosa el.

12:05 El ia envia ancora un otra, ci los ia mata. E los ia mata e ia colpa ance multe otras.

12:06 El ia ave un otra per envia, sua fio amada. E el ia envia el como la ultima, pensante: ‘Los va respeta mea fio’.

12:07 Ma acel luores ia dise a lunlotra: “Esta es sua eritor. Ta ce nos mata el, e la erita va es nosa.”

12:08 Alora los ia saisi el e ia mata el, e los ia lansa el estra la viteria.

12:09 Cua va fa la proprior de la viteria? El va veni, va mata la luores e va dona la viteria a otras.

12:10 Esce vos no ia leje esta pasaje de la Scrivedas Santa: ‘La petra cual la construores ia rejeta ia deveni la petra de angulo;

12:11 esta ia es fada par la Senior, e esce lo no es merveliosa en nosa oios?’”

12:12 Los ia xerca un modo de aresta el, car los ia reali ce el ia dirije la parabola a los, ma los ia teme la fola. Donce los ia lasa el e ia vade a via.


12:13 Los ia envia alga fariseos e herodianes a el per trapi el en sua parla.

12:14 Los ia veni e ia dise a el: “Mestre, nos sabe ce tu es un om onesta e ce tu no es consernada par la opina de otras. Tu no regarda la prestijia de un person, ma ensenia con tota fidosia la via de Dio. Esce lo es legal ce on paia la imposta a Cesar o no? Esce nos debe o no debe paia?”

12:15 Conosente lor ipocritia el ia dise a los: “Perce vos esamina me? Trae un denario a me.”

12:16 Los ia trae un a el e el ia dise a los: “De ci es esta imaje e enscrive?” Los ia responde: “De Cesar.”

12:17 Alora Jesus ia dise a los: “Repaia a Cesar lo cual parteni a Cesar e a Dio lo cual parteni a Dio.” Los ia es intera stonada par la responde.


12:18 Alga saduseos, ci es los ci nega la revive, ia veni e ia demanda esta a el:

12:19 “Mestre, Moxe ia scrive per nos: ‘Si la frate de algun mori, lasante un sposa ma no fio, sua frate debe prende la sposa e ave desendentes per sua frate.’

12:20 Aora on ia ave sete frates. La prima ia sposi un fem e ia mori, lasante no desendentes,

12:21 donce la frate du ia sposi el e ia mori, lasante no desendentes, e ance la frate tre.

12:22 E la frate sete no ia ave desendentes. Pos tota esta, la fem ia mori ance.

12:23 Pos la revive, de ci el va es la sposa? Car tota la sete fratres ia sposi el.”

12:24 Jesus ia dise a los: “Esce vos no es malgidada car vos no conose la Scrivedas Santa o la potia de Dio?

12:25 Cuando los revive de la moria, omes e femes no va sposi, ma los va es como anjeles en la sielo.

12:26 E en relata con la revive de la mores, esce vos no la leje en la Libro de Moxe, en la pasaje sur la arboreta, como Dio ia dise a el: ‘Me es la Dio de Abraham, la Dio de Isac, e la Dio de Jacob’?

12:27 El no es Dio de la mores ma de la viventes. Vos es multe malgidada.”


12:28 Un de la scrivistes, cuando el oia los discutente, ia prosimi a el e ia dise como bon el ia responde a los, e ia demanda a el: “Cual es la prima de tota la comandas?”

12:29 Jesus ia responde: “La prima es esta: ‘Escuta, O Israel! La Senior nosa Dio es sola un!

12:30 Tu va ama la Senior tua Dio con tota tua cor, con tota tua spirito, con tota tua mente, e con tota tua fortia.’

12:31 La numero du es esta: ‘Tu debe ama tua visina como tu mesma.’ On ave no otra comandas plu grande ca estas.”

12:32 La scriviste ia dise a el: “Bon diseda, mestre. Tu razona coreta cuando tu dise: ‘El es un e on no ave plu ca el.’

12:33 E ‘ama el con tota tua cor, con tota tua comprende e con tota tua fortia, e ama tua visina como tu mesma’ es plu valuada ca tota ardes e sacrifias.”

12:34 E cuando Jesus ia vide ce el ia responde con comprende, el ia dise a el: “Tu no es distante de la rena de Dio.” E nun ia osa demanda plu a el.


12:35 Cuando Jesus ia es enseniante en la corte de la templo, el ia dise: “Como la scrivistes dise ce la Maxia es la fio de David?

12:36 David mesma, inspirada par la Spirito Santa, ia dise: ‘La Senior ia dise a mea senior, “Senta a mea destra, asta ce me pone tua enemis su tua pedes.”’

12:37 David mesma nomi el ‘Senior’; donce como es el sua fio?”


La fola grande ia escuta esta con deleta.

12:38 En sua ensenia el ia dise: “Garda vos contra la scrivistes, ci gusta vade a sirca con vestes longa e aseta salutas en la venderias,

12:39 sejas de onora en la sinagogas, e locas de onora en la bancetas.

12:40 Los devora la casas de la viduas e, como escusa, resita preas longa. Los va reseta un condena sever.”


12:41 El ia senta se a fas de la tesoreria e ia oserva como la fola pone mone en la tesoreria. Multe persones rica ia pone somas grande.

12:42 Ance un vidua povre ia veni e ia pone du monetas peti de cupre.

12:43 Clamante a sua disiplos el ia dise a los: “Me pote serti vos ce esta vidua povre ia pone plu ca tota la otra contribuores a la tesoreria.

12:44 Car tota los ia contribui de sua ricia suprapasante, ma el, de sua povria, ia contribui con tota cual el ia ave, tota sua modo de susta.”


13:01 Cuando el ia es sortinte de la templo un de sua disiplos ia dise a el: “Regarda, mestre, cual petras e cual construerias!”

13:02 Jesus ia dise a el: “Esce tu vide construerias grande? No petra va es lasada sur un otra; tota va es destruida.”

13:03 E a pos, cuando el ia es sentante sur la Monte de Olivos a fas de la templo, Pedro, Jacobo, Joan e Andres ia demanda privata a el:

13:04 “Dise a nos, cuando esta va aveni, e cual sinia on va ave cuando tota esta cosas va es a punto de aveni?”

13:05 Jesus ia comensa dise a los: “Vide ce nun engana vos,

13:06 Multe va veni en mea nom disente ‘Me es el’, e los va engana multe.

13:07 Cuando vos oia sur geras e reportas, no es alarmada; tal cosas debe aveni, ma lo ancora no va es la fini.

13:08 Nasion va leva contra nasion e rena contra rena. On va ave tremateras en locas diversa e on va ave famiones. Esta es la comensa de la doles de pari.

13:09 Es vijilante per vos mesma. Los va envia vos a cortes. Vos va es bateda en la sinagogas. Vos va es acusada ante governores e res par causa de me, como atestores ante los.

13:10 Ma la evanjelio debe es prima predicada a tota la nasiones.

13:11 Cuando los porta e trae vos, no es preocupada a ante sur cua vos va dise. Ma dise cualce cosa cual va es donada a vos en acel ora. Car lo no va es vos ci parla, ma la Spirito Santa.

13:12 Frate va trae sua frate a mori, e la padre sua fio, enfantes va revolta contra sua jenitores e va envia los a mori.

13:13 Vos va es odiada par tota par causa de mea nom. Ma el ci persiste asta la fin va es salvada.

13:14 Cuando vos vide la odiable de ruina stante do lo no debe (ta ce la lejor comprende), alora los en Judea debe fuji a la montes,

13:15 (e) un person sur un teto no debe desende o entra per prende cosas de sua casa,

13:16 e un person en la campo no debe reveni per prende sua capa.

13:17 Ai a la femes ensinta e la madres tetinte en acel dias.

13:18 Prea afin esta no aveni en inverno.

13:19 Car acel tempos va ave turba como lo no ia aveni de la comensa de la crea de Dio asta aora, e nunca va aveni.

13:20 Si la Senior no ia corti acel dias, nun va es salvada, ma per la benefica de la elejedas ci el ia eleje, el va corti la dias.

13:21 Si cualcun dise a vos alora: ‘Regarda, asi es la Maxia! Regarda, ala es el!’ no crede el.

13:22 Maxias falsa e profetas falsa va apare e va fa mervelias e miracles per malgida la elejedas, si lo ta es posible.

13:23 Es vijilante! Me ia dise tota a vos a ante.

13:24 Ma en acel dias pos acel turba la sol va es oscurida, e la luna no va dona sua lus,

13:25 e la stelas va es cadente de la sielo, e la potias de la sielos va es secuteda.

13:26 E alora on va vide “la Fio de la Om veninte de la nubes,” con potia e gloria grande,

13:27 e alora el va envia la anjeles e asembla (sua) elejedas de la cuatro ventas, de la fini de la tera a la fini de la sielo.

13:28 Aprende un leson de la figo. Cuando sua ramo deveni mol e jerme folias, vos sabe ce la estate es prosima:

13:29 En la mesma modo, cuando vos vide esta cosas aveninte, sabe ce el es prosima, a la porte.

13:30 Me serti vos, esta jenera no va pasa ante ce tota esta cosas va aveni.

13:31 Sielo e tera va pasa, ma mea parolas no va pasa.


13:32 Ma la dia o ora, nun sabe lo, no la anjeles en la sielo, no la Fio, ma sola la Padre.

13:33 Es vijilante! Es atendente! Vos no sabe cuando la tempo va veni.

13:34 Lo es como un om viajante estra la pais. El abandona sua casa e lasa sua servores encargada, cada con sua labora, e comanda la gardaporte a es vijilante.

13:35 Es vijilante, donce, vos no sabe cuando la senior de la casa va veni, si en la sera o a medianote, o a la leva de sol, o en la matina.

13:36 Ta ce el no veni subita e trova vos dorminte.

13:37 Cual me dise a vos, me dise a tota: “Es vijilante!”


14:01 La Pesah e la festa de la pan nonfermentada ia es a punto de aveni pos du dias. Donce la pretes xef e la scrivistes ia es xercante un modo de aresta el par tradi e per mata el.

14:02 Los ia dise: “No en la festa, car nos teme un tumulta entre la popla.”


14:03 Cuando el ia es en Betania comente en la casa de Simon la leprosa, un fem ia veni con un jar de alabastro con parfum de nardo pur. El ia rompe la jar de alabastro e ia versa el sur sua testa.

14:04 On ia ave algas ci ia es iritada: “Perce esta malspende de parfum?

14:05 Lo ta pote es vendeda per plu ca tresento denarios e la mone donada a la povres.” Los ia es furiosa con el.

14:06 Jesus ia dise: “Lasa el. Perce vos disturba el? El ia fa un cosa bon per me.

14:07 Vos va ave sempre la povres con vos, e sempre cuando vos vole, vos pote fa bon a los, ma nos no va ave sempre me.

14:08 El ia fa lo cual el ia pote. El ia unje mea corpo per entera.

14:09 Me serti vos ce en cualce loca do la evanjelio es proclamada en tota la mundo, lo cual el ia fa va es diseda en sua memoria.

14:10 Alora Judas Iscariote, un de la Des-du, ia vade con la pretes xef per trae el a los.

14:11 Cuando los ia oia el, los ia es plaseda e ia promete paia mone a el. Alora el ia regarda per un oportunia per trae el.


14:12 En la dia prima de la festa de la pan nonfermentada, cuando los ia sacrifia la oveta de Pesah, sua disiplos ia dise a el: “Do tu vole ce nos vade e prepara tua comeda de Pesah?”

14:13 El ia envia du de sua disiplos e ia dise a los: “Vade a la site e un om va encontra vos, portante un jar de acua. Segue el.

14:14 A cualce loca do el entra, dise a la senior de la casa: ‘La Mestre dise: “Do es mea sala de invitada do me ta come la Pesah con mea disiplos?”’

14:15 Alora el va mostra a vos un sala alta furnida e preparada. Fa la prepara per nos ala.”

14:16 La disiplos ia vade, ia entra a la site, e ia trova lo como el ia dise a los; e los ia prepara la Pesah.

14:17 Cuando lo ia es tarda, el ia veni con la Des-du.

14:18 E en cuando los ia es comente, Jesus ia dise: “Me serti vos, un de vos va tradi me.”

14:19 Los ia comensa tristi e ia dise a el, pos lunlotra: “Serta esta no es me?”

14:20 El ia dise a los: “Un de la Des-du, el ci usa la mesma plato como me.

14:21 Car la Fio de Om va vade vera como lo es scriveda sur el, ma ai per acel om par ci la Fio de Om va es tradida. Lo ta es plu bon per acel om si el no ta nase.”


14:22 En cuando los ia es comente, el ia prende pan, el ia bondise lo, ia rompe lo, e ia dona a sua disiplos, disente: “Prende lo, esta es mea corpo.”

14:23 Alora el ia prende la copa, ia fa grasias e ia dona a los, e tota los ia bevi de lo.

14:24 El ia dise a los: “Esta es mea sangue de la acorda, cual va es versada per multe.

14:25 Me serti vos, me no va bevi denova la fruta de la vino asta la dia cuando me va bevi lo nova en la rena de Dio.”


14:26 Alora, pos canta un imno, los ia sorti a la Monte de Olivos.


14:27 Alora Jesus ia dise a los: “La fida de tota de vos va es secuteda, car lo es scriveda: ‘Me va ataca la pastor, e la oveas va es sperdeda.’

14:28 Ma pos cuando me revive, me va vade ante vos a Galilea.”

14:29 Pedro ia dise a el: “An si la fida de tota va es secutada, la mea no va es.”

14:30 Jesus ia dise a el: “Me serti tu, a esta note ante cuando la gal abaia a du veses, tu va nega me a tre veses.”

14:31 Ma el ia responde forte: “An si me debe mori con tu, me va nega nunca tu.” E tota de los ia dise simil.


14:32 Alora los veni a un loca nomida Getsemane, e el ia dise a sua disiplos: “Senta asi en cuando me prea.”

14:33 El ia prende con el Pedro, Jacobo, e Joan e ia comensa teme e angusa.

14:34 El ia dise a lo: “Mea spirito es tristiosa an asta mori. Resta asi e vijila.”

14:35 El ia avansa alga e ia cade a tera e ia prea ce, si lo ta es posible, acel ora ta pasa per el;

14:36 el ia dise: “Abba, Padre, tota cosas es posible per tu. Sutrae esta copa de me, ma ta ce no mea vole, ma la tua, es fada.”

14:37 Cuando el ia reveni, el ia trova ce los ia adormi. El ia dise a Pedro: “Simon, esce tu dormi? Esce tu no ia pote vijila per un ora?

14:38 Es vijilante e prea per no cade en tenta. La spirito es volente, ma la carne es debil.”

14:39 A pos, el ia distanti denova per prea, disente la mesma cosa.

14:40 Cuando el ia reveni denova, el ia trova ce los ia adormi, car los no ia pote fa ce sua oios resta abrida e los no ia sabe como responde a el.

14:41 El ia reveni aun ves tre e ia dise a los: “Esce vos es ancora dorminte e reposante? Lo es bastante. La ora ia veni. Regarda, la Fio de Om va es traeda a la pecores.

14:42 Leva vos! Ta ce nos vade! Mea trador prosimi ja.”


14:43 Alora, en cuando el ia es ancora parlante, Judas, un de la Des-du, ia ariva, acompaniada de un fola con spadas e bastones ci ia es enviada par la pretes xef, la scrivistes e la veas.

14:44 Sua trador ia deside ja un sinia con los, disente: “El es el ci me va besa. Aresta el e prende el gardada a via.

14:45 El ia veni e ia vade direta a el e ia dise: “Mestre” e ia besa el.

14:46 La otras ia salta sur el e ia aresta el.

14:47 Un de la oservores ia estrae sua spada e ia feri un servor de la prete, taliante sua orea.

14:48 Jesus ia responde a los: “Esce vos ia veni contra un furor, con spadas e bastones, per saisi me?

14:49 Tra dia pos dia, me ia es con vos, enseniante en la corte de la templo, e vos no ia aresta. Ma esta aveni afin la scrivedas santa es completida.”

14:50 E totas ia abandona el e ia fuji.

14:51 Un joven ia segue el vestida en no plu ca un tela. Los ia saisi el,

14:52 ma el ia fuji nuda, lasante la tela.


14:53 Los ia prende Jesus a la prete xef e ala ia asembla tota la pretes xef, la scrivistes e la veas.

14:54 Pedro ia segue el distante asta la corte de la prete xef e ia senta con la gardores, caldinte se a la foco.

14:55 La pretes e la Sanedrin completa ia xerca un atesta contra Jesus per condena el a mori, ma los no ia trova.

14:56 Multe ia dona atestas falsa contra el, ma sua atestas no ia acorda.

14:57 Algunes ia declara falsa contra el, alegante:

14:58 “Nos ia oia el disente: ‘Me va destrui la templo fada con manos e en tre dias me va construi un otra, no fada con manos.’”

14:59 Ma an tal, sua atestas no ia acorda.

14:60 La prete xef ia leva ante la asembla e ia demanda a Jesus, disente: “Esce tu no responde a lo cual esta atestas dise contra tu?”

14:61 Ma el ia es silente e no ia responde. Denova la prete alta ia demanda a el e ia dise a el: “Esce tu es la Maxia, la Fio de la Bondiseda?”

14:62 Alora Jesus ia responde: “Me es, e ‘vos va vide la Fio de Om sentante a destra de la Potia e veninte con la nubes de sielo’.”

14:63 E la prete xef ia lasera sua vestes e ia dise: “Perce nos nesesa plu atestores?

14:64 Vos ia escuta la blasfema. Cua vos pensa?” Tota de los ia condena el como meritante mori.

14:65 Algas ia comensa sputa sur el. Los ia bandi sua oios, e ia colpi el disente: “Profeti!” E la gardores ia palmi el.


14:66 En cuando Pedro ia es a su en la corte, un de la servores fema de casa de la prete xef ia veni.

14:67 Vidente Pedro caldinte se, el ia regarda atendosa el e ia dise: “Tu ia es ance con la nazareno, Jesus.”

14:68 Ma el ia nega, disente: “Me no sabe e no comprende sur cua tu parla.” A pos el ia sorti a la atrio.

14:69 La servor fema de casa ia vide el e ia comensa denova dise a la oservores: “Esta om es un de los.”

14:70 Denova el ia nega el. Pico plu tarda, la oservores ia dise denova a Pedro: “Serta tu es un de los; tu es ance un galilean.”

14:71 El ia comensa maldise e jura: “Me no conose esta om sur ci vos es parlante.”

14:72 E direta un gal ia abaia a un ves du. Alora Pedro ia recorda la parola cual Jesus ia dise a el: “Ante cuando la gal abaia a du veses, tu va nega me a tre veses.” El ia colasa plorante.


15:01 Pronto cuando la matina ia veni, la pretes xef con la veas e la scrivistes, pd. tota la sanedrin, ia asembla en consilio. Pos lia Jesus, los ia trae el a Pilato.

15:02 Pilato ia demanda a el: “Esce tu es la re de la iudis?” El ia responde a el: “Tu dise tal.”

15:03 La pretes xef ia acusa el de multe cosas.

15:04 Denova Pilato ia demanda a el: “Esce tu no va responde? Vide la multe cosas de cual los acusa tu.”

15:05 Jesus no ia responde plu, donce Pilato ia es stonada.


15:06 Aora, a cada festa el ia libri a la popla un prisonida per ci los ia demanda.

15:07 Un om nomida Barabas ia es en prison como ance la rebelores ci ia omiside en la rebela.

15:08 La fola ia veni e ia comensa demanda per un amnestia como abitual.

15:09 Pilato ia responde: “Esce vos vole ce me libri a vos la re de la iudis?”

15:10 Car el ia sabe ce la pretes xef ia trae el par causa de invia.

15:11 Ma la pretes xef ia provoca la fola par libri Barabas en loca.

15:12 Pilato ia responde denova a los: “Alora cua vos vole ce me fa con (la om ci vos nomi) la re de la iudis?”

15:13 Los ia cria denova: “Crusi el.”

15:14 Pilato ia dise a los: “Perce? Cua el ia fa mal?” Los ia cria sola plu alta: “Crusi el.”

15:15 Pilato, per sasia la fola, ia libri Barabas a los e, pos fa ce on flajeli Jesus, el ia dona el afin los ta crusi el.


15:16 La soldatos ia gida el a en la palasio, a la Pretorio, e los ia asembla tota la grupo.

15:17 Los ia vesti el en purpur, e texente un corona de spinas, los ia pone lo sur el.

15:18 Los ia comensa saluta el disente: “Lodas! Re de la iudis,”

15:19 e ia colpa sua testa con un basto e ia sputa sur el. Los ia ajena ante el onorante el.

15:20 E pos burla el, los ia desapone sua capa purpur, ia vesti el en sua vestes propre, e ia sorti el per crusi el.


15:21 Los ia obliga Simon de Cirene, padre de Alexandro e Rufoi, ci ia es veninte de la campo, a porta la crus de Jesus.


15:22 Los ia trae el a la loca nomida Golgota (cual on tradui como Loca de la Cranio).

15:23 Los ia dona a el vino miscada con mira, el no ia prende lo.

15:24 Alora los ia crusi el e ia divide sua vestes, lansante dados per vide cua cadun pote prende.

15:25 Lo ia es la ora nove de matina cuando los ia crusi el.

15:26 La enscrive cual ia indica la causa de sua condena ia leje: “La re de la iudis.”

15:27 Con el los ia crusi du rebelores, la un a sua destra e la otra a sua sinistra.

15:28 (E la Scrivedas Santa cual dise: “El ia es contada entre viles” ia es realida.)

15:29 Los ci ia pasa ia despeta el; los ia move sua testa disente: “A! Tu ci ta destrui la templo e ia reconstrui lo en tre dias,

15:30 salva tu mesma e desende de la crus.”

15:31 Ance la pretes xef, con la scrivistes, ia burla el entre se e ia dise: “El ia salva otras e no pote salva se!

15:32 La Maxia, la Re de Israel, ta ce el desende de la crus afin nos pote vide e crede.” Los ci ia es crusida con el ia insulta el ance.


15:33 A mediadia, oscuria ia veni sur la tera intera asta la ora tre de la posmedia.

15:34 A la ora tre, Jesus ia cria en vose alta: “Eloi, Eloi, lema sabactani?” cual sinifia: “Dio mea, Dios mea, perce tu ia abandona me?”

15:35 Alga de la oservores ci ia escuta lo ia dise: “Regarda, el es clamante Elija.”

15:36 Un de los ia core, ia empapa un sponja con vino, ia pone lo sur un basto, e ia dona a el per bevim disente: “Espera, ta ce on vide esce Elija veni per basi el.”

15:37 Con cria forte, Jesus ia fa sua espira final.

15:38 La cortina de la santeria ia rompe en du partes, de alta a basa.

15:39 Cuando la senturion ci ia es a fas de el ia vide el morinte, el ia dise: “Vera, esta om ia es la Fio de Dio.”

15:40 On ia ave femes regardante a distantia. Entre los ia es Maria Magdalena, Maria la madre de Jacobo la minor e de Jose, e Salome.

15:41 Acel femes ia segue el cuando el ia es en Galilea e ia cura el. On ia ave ance multe otra femes ci ia veni a Ieruxalim con el.


15:42 Cuando lo ia es la sera, car lo ia es la dia de prepara, la sera ante la dia santa,

15:43 Josef de Arimatea, un membro distinguida de la consilio, ci mesma ia es esperante la rena de Dio, ia veni e ia vade corajosa a Pilato e ia demanda per la corpo de Jesus.

15:44 Pilato ia es surprendeda ce el ia mori ja. El ia clama la senturion e ia demanda esce Jesus es mor.

15:45 Pos es informada par la senturion, el ia dona la corpo a Josef.

15:46 El ia compra un tela de lino, el ia basi el, ia envolve el en la tela de lino e ia pone el en un tomba escavada en la roca. Alora el ia rola un roca contra la entra de la tomba.

15:47 Maria Magdalena e Maria la madre de Jose ia vide do el ia es poneda.


16:01 Cuando la dia santa ia fini, Maria Magdalena, Maria, la madre de Jacobo, e Salome ia compra spises per vade e unje el.

16:02 Multe temprana cuando la sol ia leva, en la dia prima de la semana, los ia vade a la tomba.

16:03 Lo ia es disente a lunlotra: “Ci va move la petra de la entra de la tomba per nos?”

16:04 Cuando los ia ariva, los ia vide ce la petra ia es ja moveda; lo ia es multe grande.

16:05 Pos entra a la tomba, los ia vide un om joven sentante a la lado destra, vesteda en un roba blanca, e los ia es completa stonada.

16:06 El ia dise a los: “No es stonada! Vos xerca Jesus de Nazaret, la crusida. El ia revive, el no es asi. Regarda la loca do los ia pone el.

16:07 Ma vade e dise a sua disiples e a Pedro: “El vade ante vos a Galilea; ala el va vide vos, como el ia dise a vos.”

16:08 Alora los ia sorti corente de la tomba, car los ia es tremante e confondeda. Los ia parla a nun, car los ia es temosa.


16:09 Jesus, ci ia revive ja temprana en la dia prima de la semana, ia apare prima a Maria Magdalena, de ci el ia espulsa sete demones.

16:10 Ela ia vade e ia dise a los ci ia acompania sempre el, e ci ia es lamentante e plorante.

16:11 Cuando los ia oia ce el vive e ia es videda par ela, los no ia crede.

16:12 Pos esta, el ia apare en otra forma a du de los paseante longo sua via a un vileta.

16:13 Los ia reveni e ia nara a la otras; ma ance los no ia crede los.

16:14 Ma plu tarda, el ia apare a la des-un cuando los ia es comente, e el ia reproxa los sur sua noncredosia e sua ostina car los no ia crede un person ci ia vide el reviveda.

16:15 El ia dise a los: “Vade a tota la mundo e proclama la evanjelio a tota ci vive.

16:16 Cualcun ci crede e es batizada va es salvada; cualcun ci no crede va es condenada.

16:17 Esta sinias va acompania los ci crede: en mea nom los va espulsa demones, los va parla linguas nova.

16:18 Los va pote prende serpentes con sua manos, e si los bevi cualce cosa matante, lo no va feri los. Los va pone sua manos sur la maladas, e los va sani los.”

16:19 Alora la Senior Jesus, pos parla con los, ia es portada a la sielo e ia prende sua seja a la destra de Dio.

16:20 E los ia sorti per predica en tota locas, e la Senior ia aida los e ia confirma sua parola con la miracles cual ia acompania lo.

