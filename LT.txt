
Evangelium Secundum Marcum


01:01 Initium Evangelii Jesu Christi, Filii Dei.

01:02 Sicut scriptum est in Isaia propheta: Ecce ego mitto angelum meum ante faciem tuam, qui praeparabit viam tuam ante te.

01:03 Vox clamantis in deserto: Parate viam Domini, rectas facite semitas ejus.

01:04 Fuit Joannes in deserto baptizans, et praedicans baptismum poenitentiae in remissionem peccatorum.

01:05 Et egrediebatur ad eum omnis Judaeae regio, et Jerosolymitae universi, et baptizabantur ab illo in Jordanis flumine, confitentes peccata sua.

01:06 Et erat Joannes vestitus pilis cameli, et zona pellicea circa lumbos ejus, et locustas et mel silvestre edebat.

01:07 Et praedicabat dicens: Venit fortior me post me, cujus non sum dignus procumbens solvere corrigiam calceamentorum ejus.

01:08 Ego baptizavi vos aqua, ille vero baptizabit vos Spiritu Sancto.


01:09 Et factum est: in diebus illis venit Jesus a Nazareth Galilaeae: et baptizatus est a Joanne in Jordane.

01:10 Et statim ascendens de aqua, vidit caelos apertos, et Spiritum tamquam columbam descendentem, et manentem in ipso.

01:11 Et vox facta est de caelis: Tu es Filius meus dilectus, in te complacui.

01:12 Et statim Spiritus expulit eum in desertum.

01:13 Et erat in deserto quadraginta diebus, et quadraginta noctibus: et tentabatur a Satana: eratque cum bestiis, et angeli ministrabant illi.


01:14 Postquam autem traditus est Joannes, venit Jesus in Galilaeam, praedicans Evangelium regni Dei,

01:15 et dicens: Quoniam impletum est tempus, et appropinquavit regnum Dei: poenitemini, et credite Evangelio.

01:16 Et praeteriens secus mare Galilaeae, vidit Simonem, et Andream fratrem ejus, mittentes retia in mare (erant enim piscatores),

01:17 et dixit eis Jesus: Venite post me, et faciam vos fieri piscatores hominum.

01:18 Et protinus relictis retibus, secuti sunt eum.

01:19 Et progressus inde pusillum, vidit Jacobum Zebedaei, et Joannem fratrem ejus, et ipsos componentes retia in navi:

01:20 et statim vocavit illos. Et relicto patre suo Zebedaeo in navi cum mercenariis, secuti sunt eum.


01:21 Et ingrediuntur Capharnaum: et statim sabbatis ingressus in synagogam, docebat eos.

01:22 Et stupebant super doctrina ejus: erat enim docens eos quasi potestatem habens, et non sicut scribae.

01:23 Et erat in synagoga eorum homo in spiritu immundo: et exclamavit,

01:24 dicens: Quid nobis et tibi, Jesu Nazarene? venisti perdere nos? scio qui sis, Sanctus Dei.

01:25 Et comminatus est ei Jesus, dicens: Obmutesce, et exi de homine.

01:26 Et discerpens eum spiritus immundus, et exclamans voce magna, exiit ab eo.

01:27 Et mirati sunt omnes, ita ut conquirerent inter se dicentes: Quidnam est hoc? quaenam doctrina haec nova? quia in potestate etiam spiritibus immundis imperat, et obediunt ei.

01:28 Et processit rumor ejus statim in omnem regionem Galilaeae.


01:29 Et protinus egredientes de synagoga, venerunt in domum Simonis et Andreae, cum Jacobo et Joanne.

01:30 Decumbebat autem socrus Simonis febricitans: et statim dicunt ei de illa.

01:31 Et accedens elevavit eam, apprehensa manu ejus: et continuo dimisit eam febris, et ministrabat eis.

01:32 Vespere autem facto cum occidisset sol, afferebant ad eum omnes male habentes, et daemonia habentes:

01:33 et erat omnis civitas congregata ad januam.

01:34 Et curavit multos, qui vexabantur variis languoribus, et daemonia multa ejiciebat, et non sinebat ea loqui, quoniam sciebant eum.


01:35 Et diluculo valde surgens, egressus abiit in desertum locum, ibique orabat.

01:36 Et prosecutus est eum Simon, et qui cum illo erant.

01:37 Et cum invenissent eum, dixerunt ei: Quia omnes quaerunt te.

01:38 Et ait illis: Eamus in proximos vicos, et civitates, ut et ibi praedicem: ad hoc enim veni.

01:39 Et erat praedicans in synagogis eorum, et in omni Galilaea, et daemonia ejiciens.


01:40 Et venit ad eum leprosus deprecans eum: et genu flexo dixit ei: Si vis, potes me mundare.

01:41 Jesus autem misertus ejus, extendit manum suam: et tangens eum, ait illi: Volo: mundare.

01:42 Et cum dixisset, statim discessit ab eo lepra, et mundatus est.

01:43 Et comminatus est ei, statimque ejecit illum,

01:44 et dicit ei: Vide nemini dixeris: sed vade, ostende te principi sacerdotum, et offer pro emundatione tua, quae praecepit Moyses in testimonium illis.

01:45 At ille egressus coepit praedicare, et diffamare sermonem, ita ut jam non posset manifeste introire in civitatem, sed foris in desertis locis esset, et conveniebant ad eum undique.


02:01 Et iterum intravit Capharnaum post dies,

02:02 et auditum est quod in domo esset, et convenerunt multi, ita ut non caperet neque ad januam, et loquebatur eis verbum.

02:03 Et venerunt ad eum ferentes paralyticum, qui a quatuor portabatur.

02:04 Et cum non possent offerre eum illi prae turba, nudaverunt tectum ubi erat: et patefacientes submiserunt grabatum in quo paralyticus jacebat.

02:05 Cum autem vidisset Jesus fidem illorum, ait paralytico: Fili, dimittuntur tibi peccata tua.

02:06 Erant autem illic quidam de scribis sedentes, et cogitantes in cordibus suis:

02:07 Quid hic sic loquitur? blasphemat. Quis potest dimittere peccata, nisi solus Deus?

02:08 Quo statim cognito Jesus spiritu suo, quia sic cogitarent intra se, dicit illis: Quid ista cogitatis in cordibus vestris?

02:09 Quid est facilius dicere paralytico: Dimittuntur tibi peccata: an dicere: Surge, tolle grabatum tuum, et ambula?

02:10 Ut autem sciatis quia Filius hominis habet potestatem in terra dimittendi peccata (ait paralytico),

02:11 tibi dico: Surge, tolle grabatum tuum, et vade in domum tuam.

02:12 Et statim surrexit ille: et, sublato grabato, abiit coram omnibus, ita ut mirarentur omnes, et honorificent Deum, dicentes: Quia numquam sic vidimus.


02:13 Et egressus est rursus ad mare, omnisque turba veniebat ad eum, et docebat eos.

02:14 Et cum praeteriret, vidit Levi Alphaei sedentem ad telonium, et ait illi: Sequere me. Et surgens secutus est eum.

02:15 Et factum est, cum accumberet in domo illius, multi publicani et peccatores simul discumbebant cum Jesu et discipulis ejus: erant enim multi, qui et sequebantur eum.

02:16 Et scribae et pharisaei videntes quia manducaret cum publicanis et peccatoribus, dicebant discipulis ejus: Quare cum publicanis et peccatoribus manducat et bibit Magister vester?

02:17 Hoc audito Jesus ait illis: Non necesse habent sani medico, sed qui male habent: non enim veni vocare justos, sed peccatores.

	
02:18 Et erant discipuli Joannis et pharisaei jejunantes: et veniunt, et dicunt illi: Quare discipuli Joannis et pharisaeorum jejunant, tui autem discipuli non jejunant?

02:19 Et ait illis Jesus: Numquid possunt filii nuptiarum, quamdiu sponsus cum illis est, jejunare? Quanto tempore habent secum sponsum, non possunt jejunare.

02:20 Venient autem dies cum auferetur ab eis sponsus: et tunc jejunabunt in illis diebus.

02:21 Nemo assumentum panni rudis assuit vestimento veteri: alioquin aufert supplementum novum a veteri, et major scissura fit.

02:22 Et nemo mittit vinum novum in utres veteres: alioquin dirumpet vinum utres, et vinum effundetur, et utres peribunt: sed vinum novum in utres novos mitti debet.


02:23 Et factum est iterum cum Dominus sabbatis ambularet per sata, et discipuli ejus coeperunt progredi, et vellere spicas.

02:24 Pharisaei autem dicebant ei: Ecce, quid faciunt sabbatis quod non licet?

02:25 Et ait illis: Numquam legistis quid fecerit David, quando necessitatem habuit, et esuriit ipse, et qui cum eo erant?

02:26 quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant?

02:27 Et dicebat eis: Sabbatum propter hominem factum est, et non homo propter sabbatum.

02:28 Itaque Dominus est Filius hominis, etiam sabbati.


03:01 Et introivit iterum in synagogam: et erat ibi homo habens manum aridam.

03:02 Et observabant eum, si sabbatis curaret, ut accusarent illum.

03:03 Et ait homini habenti manum aridam: Surge in medium.

03:04 Et dicit eis: Licet sabbatis benefacere, an male? animam salvam facere, an perdere? At illi tacebant.

03:05 Et circumspiciens eos cum ira, contristatus super caecitate cordis eorum, dicit homini: Extende manum tuam. Et extendit, et restituta est manus illi.

03:06 Exeuntes autem pharisaei, statim cum Herodianis consilium faciebant adversus eum quomodo eum perderent.


03:07 Jesus autem cum discipulis suis secessit ad mare: et multa turba a Galilaea et Judaea secuta est eum,

03:08 et ab Jerosolymis, et ab Idumaea, et trans Jordanem: et qui circa Tyrum et Sidonem multitudo magna, audientes quae faciebat, venerunt ad eum.

03:09 Et dicit discipulis suis ut navicula sibi deserviret propter turbam, ne comprimerent eum:

03:10 multos enim sanabat, ita ut irruerent in eum ut illum tangerent, quotquot habebant plagas.

03:11 Et spiritus immundi, cum illum videbant, procidebant ei: et clamabant, dicentes:

03:12 Tu es Filius Dei. Et vehementer comminabatur eis ne manifestarent illum.


03:13 Et ascendens in montem vocavit ad se quos voluit ipse: et venerunt ad eum.

03:14 Et fecit ut essent duodecim cum illo: et ut mitteret eos praedicare.

03:15 Et dedit illis potestatem curandi infirmitates et ejiciendi daemonia.

03:16 Et imposuit Simoni nomen Petrus:

03:17 et Jacobum Zebedaei, et Joannem fratrem Jacobi, et imposuit eis nomina Boanerges, quod est, Filii tonitrui:

03:18 et Andream, et Philippum, et Bartholomaeum, et Matthaeum, et Thomam, et Jacobum Alphaei, et Thaddaeum, et Simonem Cananaeum,

03:19 et Judam Iscariotem, qui et tradidit illum.


Et veniunt ad domum: 

03:20 et convenit iterum turba, ita ut non possent neque panem manducare.

03:21 Et cum audissent sui, exierunt tenere eum: dicebant enim: Quoniam in furorem versus est.

03:22 Et scribae, qui ab Jerosolymis descenderant, dicebant: Quoniam Beelzebub habet, et quia in principe daemoniorum ejicit daemonia.

03:23 Et convocatis eis in parabolis dicebat illis: Quomodo potest Satanas Satanam ejicere?

03:24 Et si regnum in se dividatur, non potest regnum illud stare.

03:25 Et si domus super semetipsam dispertiatur, non potest domus illa stare.

03:26 Et si Satanas consurrexerit in semetipsum, dispertitus est, et non poterit stare, sed finem habet.

03:27 Nemo potest vasa fortis ingressus in domum diripere, nisi prius fortem alliget, et tunc domum ejus diripiet.

03:28 Amen dico vobis, quoniam omnia dimittentur filiis hominum peccata, et blasphemiae quibus blasphemaverint:

03:29 qui autem blasphemaverit in Spiritum Sanctum, non habebit remissionem in aeternum, sed reus erit aeterni delicti.

03:30 Quoniam dicebant: Spiritum immundum habet.


03:31 Et veniunt mater ejus et fratres: et foris stantes miserunt ad eum vocantes eum,

03:32 et sedebat circa eum turba: et dicunt ei: Ecce mater tua et fratres tui foris quaerunt te.

03:33 Et respondens eis, ait: Quae est mater mea et fratres mei?

03:34 Et circumspiciens eos, qui in circuitu ejus sedebant, ait: Ecce mater mea et fratres mei.

03:35 Qui enim fecerit voluntatem Dei, hic frater meus, et soror mea, et mater est.


04:01 Et iterum coepit docere ad mare: et congregata est ad eum turba multa, ita ut navim ascendens sederet in mari, et omnis turba circa mare super terram erat:

04:02 et docebat eos in parabolis multa, et dicebat illis in doctrina sua:

04:03 Audite: ecce exiit seminans ad seminandum.

04:04 Et dum seminat, aliud cecidit circa viam, et venerunt volucres caeli, et comederunt illud.

04:05 Aliud vero cecidit super petrosa, ubi non habuit terram multam: et statim exortum est, quoniam non habebat altitudinem terrae:

04:06 et quando exortus est sol, exaestuavit: et eo quod non habebat radicem, exaruit.

04:07 Et aliud cecidit in spinas: et ascenderunt spinae, et suffocaverunt illud, et fructum non dedit.

04:08 Et aliud cecidit in terram bonam: et dabat fructum ascendentem et crescentem, et afferebat unum triginta, unum sexaginta, et unum centum.

04:09 Et dicebat: Qui habet aures audiendi, audiat.


04:10 Et cum esset singularis, interrogaverunt eum hi qui cum eo erant duodecim, parabolam.

04:11 Et dicebat eis: Vobis datum est nosse mysterium regni Dei: illis autem, qui foris sunt, in parabolis omnia fiunt:

04:12 ut videntes videant, et non videant: et audientes audiant, et non intelligant: nequando convertantur, et dimittantur eis peccata.

04:13 Et ait illis: Nescitis parabolam hanc? Et quomodo omnes parabolas cognoscetis?

04:14 Qui seminat, verbum seminat.

04:15 Hi autem sunt, qui circa viam, ubi seminatur verbum, et cum audierint, confestim venit Satanas, et aufert verbum, quod seminatum est in cordibus eorum.

04:16 Et hi sunt similiter, qui super petrosa seminantur: qui cum audierint verbum, statim cum gaudio accipiunt illud:

04:17 et non habent radicem in se, sed temporales sunt: deinde orta tribulatione et persecutione propter verbum, confestim scandalizantur.

04:18 Et alii sunt qui in spinas seminantur: hi sunt qui verbum audiunt,

04:19 et aerumnae saeculi, et deceptio divitiarum, et circa reliqua concupiscentiae introeuntes suffocant verbum, et sine fructu efficitur.

04:20 Et hi sunt qui super terram bonam seminati sunt, qui audiunt verbum, et suscipiunt, et fructificant, unum triginta, unum sexaginta, et unum centum.


04:21 Et dicebat illis: Numquid venit lucerna ut sub modio ponatur, aut sub lecto? nonne ut super candelabrum ponatur?

04:22 Non est enim aliquid absconditum, quod non manifestetur: nec factum est occultum, sed ut in palam veniat.

04:23 Si quis habet aures audiendi, audiat.

04:24 Et dicebat illis: Videte quid audiatis. In qua mensura mensi fueritis, remetietur vobis, et adjicietur vobis.

04:25 Qui enim habet, dabitur illi: et qui non habet, etiam quod habet auferetur ab eo.


04:26 Et dicebat: Sic est regnum Dei, quemadmodum si homo jaciat sementem in terram,

04:27 et dormiat, et exsurgat nocte et die, et semen germinet, et increscat dum nescit ille.

04:28 Ultro enim terra fructificat, primum herbam, deinde spicam, deinde plenum frumentum in spica.

04:29 Et cum produxerit fructus, statim mittit falcem, quoniam adest messis.


04:30 Et dicebat: Cui assimilabimus regnum Dei? aut cui parabolae comparabimus illud?

04:31 Sicut granum sinapis, quod cum seminatum fuerit in terra, minus est omnibus seminibus, quae sunt in terra:

04:32 et cum seminatum fuerit, ascendit, et fit majus omnibus oleribus, et facit ramos magnos, ita ut possint sub umbra ejus aves caeli habitare.

04:33 Et talibus multis parabolis loquebatur eis verbum, prout poterant audire:

04:34 sine parabola autem non loquebatur eis: seorsum autem discipulis suis disserebat omnia.


04:35 Et ait illis in illa die, cum sero esset factum: Transeamus contra.

04:36 Et dimittentes turbam, assumunt eum ita ut erat in navi: et aliae naves erant cum illo.

04:37 Et facta est procella magna venti, et fluctus mittebat in navim, ita ut impleretur navis.

04:38 Et erat ipse in puppi super cervical dormiens: et excitant eum, et dicunt illi: Magister, non ad te pertinet, quia perimus?

04:39 Et exsurgens comminatus est vento, et dixit mari: Tace, obmutesce. Et cessavit ventus: et facta est tranquillitas magna.

04:40 Et ait illis: Quid timidi estis? necdum habetis fidem?

04:40 Et timuerunt timore magno, et dicebant ad alterutrum: Quis, putas, est iste, quia et ventus et mare obediunt ei?


05:01 Et venerunt trans fretum maris in regionem Gerasenorum.

05:02 Et exeunti ei de navi, statim occurrit de monumentis homo in spiritu immundo,

05:03 qui domicilium habebat in monumentis, et neque catenis jam quisquam poterat eum ligare:

05:04 quoniam saepe compedibus et catenis vinctus, dirupisset catenas, et compedes comminuisset, et nemo poterat eum domare:

05:05 et semper die ac nocte in monumentis, et in montibus erat, clamans, et concidens se lapidibus.

05:06 Videns autem Jesum a longe, cucurrit, et adoravit eum:

05:07 et clamans voce magna dixit: Quid mihi et tibi, Jesu Fili Dei altissimi? adjuro te per Deum, ne me torqueas.

05:08 Dicebat enim illi: Exi spiritus immunde ab homine.

05:09 Et interrogabat eum: Quod tibi nomen est? Et dicit ei: Legio mihi nomen est, quia multi sumus.

05:10 Et deprecabatur eum multum, ne se expelleret extra regionem.

05:11 Erat autem ibi circa montem grex porcorum magnus, pascens.

05:12 Et deprecabantur eum spiritus, dicentes: Mitte nos in porcos ut in eos introeamus.

05:13 Et concessit eis statim Jesus. Et exeuntes spiritus immundi introierunt in porcos: et magno impetu grex praecipitatus est in mare ad duo millia, et suffocati sunt in mari.

05:14 Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum:

05:15 et veniunt ad Jesum: et vident illum qui a daemonio vexabatur, sedentem, vestitum, et sanae mentis, et timuerunt.

05:16 Et narraverunt illis, qui viderant, qualiter factum esset ei qui daemonium habuerat, et de porcis.

05:17 Et rogare coeperunt eum ut discederet de finibus eorum.

05:18 Cumque ascenderet navim, coepit illum deprecari, qui a daemonio vexatus fuerat, ut esset cum illo,

05:19 et non admisit eum, sed ait illi: Vade in domum tuam ad tuos, et annuntia illis quanta tibi Dominus fecerit, et misertus sit tui.

05:20 Et abiit, et coepit praedicare in Decapoli, quanta sibi fecisset Jesus: et omnes mirabantur.


05:21 Et cum transcendisset Jesus in navi rursum trans fretum, convenit turba multa ad eum, et erat circa mare.

05:22 Et venit quidam de archisynagogis nomine Jairus, et videns eum procidit ad pedes ejus,

05:23 et deprecabatur eum multum, dicens: Quoniam filia mea in extremis est, veni, impone manum super eam, ut salva sit, et vivat.

05:24 Et abiit cum illo, et sequebatur eum turba multa, et comprimebant eum.

05:25 Et mulier, quae erat in profluvio sanguinis annis duodecim,

05:26 et fuerat multa perpessa a compluribus medicis: et erogaverat omnia sua, nec quidquam profecerat, sed magis deterius habebat:

05:27 cum audisset de Jesu, venit in turba retro, et tetigit vestimentum ejus:

05:28 dicebat enim: Quia si vel vestimentum ejus tetigero, salva ero.

05:29 Et confestim siccatus est fons sanguinis ejus: et sensit corpore quia sanata esset a plaga.

05:30 Et statim Jesus in semetipso cognoscens virtutem quae exierat de illo, conversus ad turbam, aiebat: Quis tetigit vestimenta mea?

05:31 Et dicebant ei discipuli sui: Vides turbam comprimentem te, et dicis: Quis me tetigit?

05:32 Et circumspiciebat videre eam, quae hoc fecerat.

05:33 Mulier vero timens et tremens, sciens quod factum esset in se, venit et procidit ante eum, et dixit ei omnem veritatem.

05:34 Ille autem dixit ei: Filia, fides tua te salvam fecit: vade in pace, et esto sana a plaga tua.

05:35 Adhuc eo loquente, veniunt ab archisynagogo, dicentes: Quia filia tua mortua est: quid ultra vexas magistrum?

05:36 Jesus autem audito verbo quod dicebatur, ait archisynagogo: Noli timere: tantummodo crede.

05:37 Et non admisit quemquam se sequi nisi Petrum, et Jacobum, et Joannem fratrem Jacobi.

05:38 Et veniunt in domum archisynagogi, et videt tumultum, et flentes, et ejulantes multum.

05:39 Et ingressus, ait illis: Quid turbamini, et ploratis? puella non est mortua, sed dormit.

05:40 Et irridebant eum. Ipse vero ejectis omnibus assumit patrem, et matrem puellae, et qui secum erant, et ingreditur ubi puella erat jacens.

05:41 Et tenens manum puellae, ait illi: Talitha cumi, quod est interpretatum: Puella (tibi dico), surge.

05:42 Et confestim surrexit puella, et ambulabat: erat autem annorum duodecim: et obstupuerunt stupore magno.

05:43 Et praecepit illis vehementer ut nemo id sciret: et dixit dari illi manducare.


06:01 Et egressus inde, abiit in patriam suam: et sequebantur eum discipuli sui:

06:02 et facto sabbato coepit in synagoga docere: et multi audientes admirabantur in doctrina ejus, dicentes: Unde huic haec omnia? et quae est sapientia, quae data est illi, et virtutes tales, quae per manus ejus efficiuntur?

06:03 Nonne hic est faber, filius Mariae, frater Jacobi, et Joseph, et Judae, et Simonis? nonne et sorores ejus hic nobiscum sunt? Et scandalizabantur in illo.

06:04 Et dicebat illis Jesus: Quia non est propheta sine honore nisi in patria sua, et in domo sua, et in cognatione sua.

06:05 Et non poterat ibi virtutem ullam facere, nisi paucos infirmos impositis manibus curavit:

06:06 et mirabatur propter incredulitatem eorum.


Et circuibat castella in circuitu docens.

06:07 Et vocavit duodecim: et coepit eos mittere binos, et dabat illis potestatem spirituum immundorum.

06:08 Et praecepit eis ne quid tollerent in via, nisi virgam tantum: non peram, non panem, neque in zona aes,

06:09 sed calceatos sandaliis, et ne induerentur duabus tunicis.

06:10 Et dicebat eis: Quocumque introieritis in domum, illic manete donec exeatis inde:

06:11 et quicumque non receperint vos, nec audierint vos, exeuntes inde, excutite pulverem de pedibus vestris in testimonium illis.

06:12 Et exeuntes praedicabant ut poenitentiam agerent:

06:13 et daemonia multa ejiciebant, et ungebant oleo multos aegros, et sanabant.


06:14 Et audivit rex Herodes (manifestum enim factum est nomen ejus), et dicebat: Quia Joannes Baptista resurrexit a mortuis: et propterea virtutes operantur in illo.

06:15 Alii autem dicebant: Quia Elias est; alii vero dicebant: Quia propheta est, quasi unus ex prophetis.

06:16 Quo audito Herodes ait: Quem ego decollavi Joannem, hic a mortuis resurrexit.

06:17 Ipse enim Herodes misit, ac tenuit Joannem, et vinxit eum in carcere propter Herodiadem uxorem Philippi fratris sui, quia duxerat eam.

06:18 Dicebat enim Joannes Herodi: Non licet tibi habere uxorem fratris tui.

06:19 Herodias autem insidiabatur illi: et volebat occidere eum, nec poterat.

06:20 Herodes enim metuebat Joannem, sciens eum virum justum et sanctum: et custodiebat eum, et audito eo multa faciebat, et libenter eum audiebat.

06:21 Et cum dies opportunus accidisset, Herodes natalis sui coenam fecit principibus, et tribunis, et primis Galilaeae:

06:22 cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puellae: Pete a me quod vis, et dabo tibi:

06:23 et juravit illi: Quia quidquid petieris dabo tibi, licet dimidium regni mei.

06:24 Quae cum exisset, dixit matri suae: Quid petam? At illa dixit: Caput Joannis Baptistae.

06:25 Cumque introisset statim cum festinatione ad regem, petivit dicens: Volo ut protinus des mihi in disco caput Joannis Baptistae.

06:26 Et contristatus est rex: propter jusjurandum, et propter simul discumbentes, noluit eam contristare:

06:27 sed misso spiculatore praecepit afferri caput ejus in disco. Et decollavit eum in carcere,

06:28 et attulit caput ejus in disco: et dedit illud puellae, et puella dedit matri suae.

06:29 Quo audito, discipuli ejus venerunt, et tulerunt corpus ejus: et posuerunt illud in monumento.


06:30 Et convenientes Apostoli ad Jesum, renuntiaverunt ei omnia quae egerant, et docuerant.

06:31 Et ait illis: Venite seorsum in desertum locum, et requiescite pusillum. Erant enim qui veniebant et redibant multi: et nec spatium manducandi habebant.

06:32 Et ascendentes in navim, abierunt in desertum locum seorsum.

06:33 Et viderunt eos abeuntes, et cognoverunt multi: et pedestres de omnibus civitatibus concurrerunt illuc, et praevenerunt eos.

06:34 Et exiens vidit turbam multam Jesus: et misertus est super eos, quia erant sicut oves non habentes pastorem, et coepit docere multa.

06:35 Et cum jam hora multa fieret, accesserunt discipuli ejus, dicentes: Desertus est locus hic, et jam hora praeteriit:

06:36 dimitte illos, ut euntes in proximas villas et vicos, emant sibi cibos, quos manducent.

06:37 Et respondens ait illis: Date illis vos manducare. Et dixerunt ei: Euntes emamus ducentis denariis panes, et dabimus illis manducare.

06:38 Et dicit eis: Quot panes habetis? ite, et videte. Et cum cognovissent, dicunt: Quinque, et duos pisces.

06:39 Et praecepit illis ut accumbere facerent omnes secundum contubernia super viride foenum.

06:40 Et discubuerunt in partes per centenos et quinquagenos.

06:41 Et acceptis quinque panibus et duobus piscibus, intuens in caelum, benedixit, et fregit panes, et dedit discipulis suis, ut ponerent ante eos: et duos pisces divisit omnibus.

06:42 Et manducaverunt omnes, et saturati sunt.

06:43 Et sustulerunt reliquias, fragmentorum duodecim cophinos plenos, et de piscibus.

06:44 Erant autem qui manducaverunt quinque millia virorum.


06:45 Et statim coegit discipulos suos ascendere navim, ut praecederent eum trans fretum ad Bethsaidam, dum ipse dimitteret populum.

06:46 Et cum dimisisset eos, abiit in montem orare.

06:47 Et cum sero esset, erat navis in medio mari et ipse solus in terra.

06:48 Et videns eos laborantes in remigando (erat enim ventus contrarius eis) et circa quartam vigiliam noctis venit ad eos ambulans supra mare: et volebat praeterire eos.

06:49 At illi ut viderunt eum ambulantem supra mare, putaverunt phantasma esse, et exclamaverunt.

06:50 Omnes enim viderunt eum, et conturbati sunt. Et statim locutus est cum eis, et dixit eis: Confidite, ego sum: nolite timere.

06:51 Et ascendit ad illos in navim, et cessavit ventus. Et plus magis intra se stupebant:

06:52 non enim intellexerunt de panibus: erat enim cor eorum obcaecatum.


06:53 Et cum transfretassent, venerunt in terram Genesareth, et applicuerunt.

06:54 Cumque egressi essent de navi, continuo cognoverunt eum:

06:55 et percurrentes universam regionem illam, coeperunt in grabatis eos, qui se male habebant, circumferre, ubi audiebant eum esse.

06:56 Et quocumque introibat, in vicos, vel in villas aut civitates, in plateis ponebant infirmos, et deprecabantur eum, ut vel fimbriam vestimenti ejus tangerent, et quotquot tangebant eum, salvi fiebant.


07:01 Et conveniunt ad eum pharisaei, et quidam de scribis, venientes ab Jerosolymis.

07:02 Et cum vidissent quosdam ex discipulis ejus communibus manibus, id est non lotis, manducare panes, vituperaverunt.

07:03 Pharisaei enim, et omnes Judaei, nisi crebro laverint manus, non manducant, tenentes traditionem seniorum:

07:04 et a foro nisi baptizentur, non comedunt: et alia multa sunt, quae tradita sunt illis servare, baptismata calicum, et urceorum, et aeramentorum, et lectorum:

07:05 et interrogabant eum pharisaei et scribae: Quare discipuli tui non ambulant juxta traditionem seniorum, sed communibus manibus manducant panem?

07:06 At ille respondens, dixit eis: Bene prophetavit Isaias de vobis hypocritis, sicut scriptum est: Populus hic labiis me honorat, cor autem eorum longe est a me:

07:07 in vanum autem me colunt, docentes doctrinas, et praecepta hominum.

07:08 Relinquentes enim mandatum Dei, tenetis traditionem hominum, baptismata urceorum et calicum: et alia similia his facitis multa.

07:09 Et dicebat illis: Bene irritum facitis praeceptum Dei, ut traditionem vestram servetis.

07:10 Moyses enim dixit: Honora patrem tuum, et matrem tuam. Et: Qui maledixerit patri, vel matri, morte moriatur.

07:11 Vos autem dicitis: Si dixerit homo patri, aut matri, Corban (quod est donum) quodcumque ex me, tibi profuerit:

07:12 et ultra non dimittitis eum quidquam facere patri suo, aut matri,

07:13 rescindentes verbum Dei per traditionem vestram, quam tradidistis: et similia hujusmodi multa facitis.

07:14 Et advocans iterum turbam, dicebat illis: Audite me omnes, et intelligite.

07:15 Nihil est extra hominem introiens in eum, quod possit eum coinquinare, sed quae de homine procedunt illa sunt quae communicant hominem.

07:16 Si quis habet aures audiendi, audiat.

07:17 Et cum introisset in domum a turba, interrogabant eum discipuli ejus parabolam.

07:18 Et ait illis: Sic et vos imprudentes estis? Non intelligitis quia omne extrinsecus introiens in hominem, non potest eum communicare:

07:19 quia non intrat in cor ejus, sed in ventrum vadit, et in secessum exit, purgans omnes escas?

07:20 Dicebat autem, quoniam quae de homine exeunt, illa communicant hominem.

07:21 Ab intus enim de corde hominum malae cogitationes procedunt, adulteria, fornicationes, homicidia,

07:22 furta, avaritiae, nequitiae, dolus, impudicitiae, oculus malus, blasphemia, superbia, stultitia.

07:23 Omnia haec mala ab intus procedunt, et communicant hominem.


07:24 Et inde surgens abiit in fines Tyri et Sidonis: et ingressus domum, neminem voluit scire, et non potuit latere.

07:25 Mulier enim statim ut audivit de eo, cujus filia habebat spiritum immundum, intravit, et procidit ad pedes ejus.

07:26 Erat enim mulier gentilis, Syrophoenissa genere. Et rogabat eum ut daemonium ejiceret de filia ejus.

07:27 Qui dixit illi: Sine prius saturari filios: non est enim bonum sumere panem filiorum, et mittere canibus.

07:28 At illa respondit, et dixit illi: Utique Domine, nam et catelli comedunt sub mensa de micis puerorum.

07:29 Et ait illi: Propter hunc sermonem vade: exiit daemonium a filia tua.

07:30 Et cum abiisset domum suam, invenit puellam jacentem supra lectum, et daemonium exiisse.


07:31 Et iterum exiens de finibus Tyri, venit per Sidonem ad mare Galilaeae inter medios fines Decapoleos.

07:32 Et adducunt ei surdum, et mutum, et deprecabantur eum, ut imponat illi manum.

07:33 Et apprehendens eum de turba seorsum, misit digitos suos in auriculas ejus: et exspuens, tetigit linguam ejus:

07:34 et suspiciens in caelum, ingemuit, et ait illi: Ephphetha, quod est, Adaperire.

07:35 Et statim apertae sunt aures ejus, et solutum est vinculum linguae ejus, et loquebatur recte.

07:36 Et praecepit illis ne cui dicerent. Quanto autem eis praecipiebat, tanto magis plus praedicabant:

07:37 et eo amplius admirabantur, dicentes: Bene omnia fecit: et surdos fecit audire, et mutos loqui.


08:01 In diebus illis iterum cum turba multa esset, nec haberent quod manducarent, convocatis discipulis, ait illis:

08:02 Misereor super turbam: quia ecce jam triduo sustinent me, nec habent quod manducent:

08:03 et si dimisero eos jejunos in domum suam, deficient in via: quidam enim ex eis de longe venerunt.

08:04 Et responderunt ei discipuli sui: Unde illos quis poterit saturare panibus in solitudine?

08:05 Et interrogavit eos: Quot panes habetis? Qui dixerunt: Septem.

08:06 Et praecepit turbae discumbere super terram. Et accipiens septem panes, gratias agens fregit, et dabat discipulis suis ut apponerent, et apposuerunt turbae.

08:07 Et habebant pisciculos paucos: et ipsos benedixit, et jussit apponi.

08:08 Et manducaverunt, et saturati sunt, et sustulerunt quod superaverat de fragmentis, septem sportas.

08:09 Erant autem qui manducaverunt, quasi quatuor millia: et dimisit eos.

08:10 Et statim ascendens navim cum discipulis suis, venit in partes Dalmanutha.


08:11 Et exierunt pharisaei, et coeperunt conquirere cum eo, quaerentes ab illo signum de caelo, tentantes eum.

08:12 Et ingemiscens spiritu, ait: Quid generatio ista signum quaerit? Amen dico vobis, si dabitur generationi isti signum.

08:13 Et dimittens eos, ascendit iterum navim et abiit trans fretum.


08:14 Et obliti sunt panes sumere: et nisi unum panem non habebant secum in navi.

08:15 Et praecipiebat eis, dicens: Videte, et cavete a fermento pharisaeorum, et fermento Herodis.

08:16 Et cogitabant ad alterutrum, dicentes: quia panes non habemus.

08:17 Quo cognito, ait illis Jesus: Quid cogitatis, quia panes non habetis? nondum cognoscetis nec intelligitis? adhuc caecatum habetis cor vestrum?

08:18 oculos habentes non videtis? et aures habentes non auditis? nec recordamini,

08:19 quando quinque panes fregi in quinque millia: quot cophinos fragmentorum plenos sustulistis? Dicunt ei: Duodecim.

08:20 Quando et septem panes in quatuor millia: quot sportas fragmentorum tulistis? Et dicunt ei: Septem.

08:21 Et dicebat eis: Quomodo nondum intelligitis?


08:22 Et veniunt Bethsaidam, et adducunt ei caecum, et rogabant eum ut illum tangeret.

08:23 Et apprehensa manu caeci, eduxit eum extra vicum: et exspuens in oculos ejus impositis manibus suis, interrogavit eum si quid videret.

08:24 Et aspiciens, ait: Video homines velut arbores ambulantes.

08:25 Deinde iterum imposuit manus super oculos ejus: et coepit videre: et restitutus est ita ut clare videret omnia.

08:26 Et misit illum in domum suam, dicens: Vade in domum tuam: et si in vicum introieris, nemini dixeris.


08:27 Et egressus est Jesus, et discipuli ejus in castella Caesareae Philippi: et in via interrogabat discipulos suos, dicens eis: Quem me dicunt esse homines?

08:28 Qui responderunt illi, dicentes: Joannem Baptistam, alii Eliam, alii vero quasi unum de prophetis.

08:29 Tunc dicit illis: Vos vero quem me esse dicitis? Respondens Petrus, ait ei: Tu es Christus.

08:30 Et comminatus est eis, ne cui dicerent de illo.


08:31 Et coepit docere eos quoniam oportet Filium hominis pati multa, et reprobari a senioribus, et a summis sacerdotibus et scribis, et occidi: et post tres dies resurgere.

08:32 Et palam verbum loquebatur. Et apprehendens eum Petrus, coepit increpare eum.

08:33 Qui conversus, et videns discipulos suos, comminatus est Petro, dicens: Vade retro me Satana, quoniam non sapis quae Dei sunt, sed quae sunt hominum.

08:34 Et convocata turba cum discipulis suis, dixit eis: Si quis vult me sequi, deneget semetipsum: et tollat crucem suam, et sequatur me.

08:35 Qui enim voluerit animam suam salvam facere, perdet eam: qui autem perdiderit animam suam propter me, et Evangelium, salvam faciet eam.

08:36 Quid enim proderit homini, si lucretur mundum totum et detrimentum animae suae faciat?

08:37 Aut quid dabit homo commutationis pro anima sua?

08:38 Qui enim me confusus fuerit, et verba mea in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis.

09:01 Et dicebat illis: Amen dico vobis, quia sunt quidam de hic stantibus, qui non gustabunt mortem donec videant regnum Dei veniens in virtute.


09:02 Et post dies sex assumit Jesus Petrum, et Jacobum, et Joannem, et ducit illos in montem excelsum seorsum solos, et transfiguratus est coram ipsis.

09:03 Et vestimenta ejus facta sunt splendentia, et candida nimis velut nix, qualia fullo non potest super terram candida facere.

09:04 Et apparuit illis Elias cum Moyse: et erant loquentes cum Jesu.

09:05 Et respondens Petrus, ait Jesu: Rabbi, bonum est nos hic esse: et faciamus tria tabernacula, tibi unum, et Moysi unum, et Eliae unum.

09:06 Non enim sciebat quid diceret: erant enim timore exterriti.

09:07 Et facta est nubes obumbrans eos: et venit vox de nube, dicens: Hic est Filius meus carissimus: audite illum.

09:08 Et statim circumspicientes, neminem amplius viderunt, nisi Jesum tantum secum.

09:09 Et descendentibus illis de monte, praecepit illis ne cuiquam quae vidissent, narrarent: nisi cum Filius hominis a mortuis resurrexerit.

09:10 Et verbum continuerunt apud se: conquirentes quid esset, cum a mortuis resurrexerit.

09:11 Et interrogabant eum, dicentes: Quid ergo dicunt pharisaei et scribae, quia Eliam oportet venire primum?

09:12 Qui respondens, ait illis: Elias cum venerit primo, restituet omnia: et quomodo scriptum est in Filium hominis, ut multa patiatur et contemnatur.

09:13 Sed dico vobis quia et Elias venit (et fecerunt illi quaecumque voluerunt) sicut scriptum est de eo.


09:14 Et veniens ad discipulos suos, vidit turbam magnam circa eos, et scribas conquirentes cum illis.

09:15 Et confestim omnis populus videns Jesum, stupefactus est, et expaverunt, et accurrentes salutabant eum.

09:16 Et interrogavit eos: Quid inter vos conquiritis?

09:17 Et respondens unus de turba, dixit: Magister, attuli filium meum ad te habentem spiritum mutum:

09:18 qui ubicumque eum apprehenderit, allidit illum, et spumat, et stridet dentibus, et arescit: et dixi discipulis tuis ut ejicerent illum, et non potuerunt.

09:19 Qui respondens eis, dixit: O generatio incredula, quamdiu apud vos ero? quamdiu vos patiar? afferte illum ad me.

09:20 Et attulerunt eum. Et cum vidisset eum, statim spiritus conturbavit illum: et elisus in terram, volutabatur spumans.

09:21 Et interrogavit patrem ejus: Quantum temporis est ex quo ei hoc accidit? At ille ait: Ab infantia:

09:22 et frequenter eum in ignem, et in aquas misit ut eum perderet: sed si quid potes, adjuva nos, misertus nostri.

09:23 Jesus autem ait illi: Si potes credere, omnia possibilia sunt credenti.

09:24 Et continuo exclamans pater pueri, cum lacrimis aiebat: Credo, Domine; adjuva incredulitatem meam.

09:25 Et cum videret Jesus concurrentem turbam, comminatus est spiritui immundo, dicens illi: Surde et mute spiritus, ego praecipio tibi, exi ab eo: et amplius ne introeas in eum.

09:26 Et exclamans, et multum discerpens eum, exiit ab eo, et factus est sicut mortuus, ita ut multi dicerent: Quia mortuus est.

09:27 Jesus autem tenens manum ejus elevavit eum, et surrexit.

09:28 Et cum introisset in domum, discipuli ejus secreto interrogabant eum: Quare nos non potuimus ejicere eum?

09:29 Et dixit illis: Hoc genus in nullo potest exire, nisi in oratione et jejunio.


09:30 Et inde profecti praetergrediebantur Galilaeam: nec volebat quemquam scire.

09:31 Docebat autem discipulos suos, et dicebat illis: Quoniam Filius hominis tradetur in manus hominum, et occident eum, et occisus tertia die resurget.

09:32 At illi ignorabant verbum: et timebant interrogare eum.


09:33 Et venerunt Capharnaum. Qui cum domi essent, interrogabat eos: Quid in via tractabatis?

09:34 At illi tacebant: siquidem in via inter se disputaverunt: quis eorum major esset.

09:35 Et residens vocavit duodecim, et ait illis: Si quis vult primus esse, erit omnium novissimus, et omnium minister.

09:36 Et accipiens puerum, statuit eum in medio eorum: quem cum complexus esset, ait illis:

09:37 Quisquis unum ex hujusmodi pueris receperit in nomine meo, me recipit: et quicumque me susceperit, non me suscipit, sed eum qui misit me.


09:38 Respondit illi Joannes, dicens: Magister, vidimus quemdam in nomine tuo ejicientem daemonia, qui non sequitur nos, et prohibuimus eum.

09:39 Jesus autem ait: Nolite prohibere eum: nemo est enim qui faciat virtutem in nomine meo, et possit cito male loqui de me:

09:40 qui enim non est adversum vos, pro vobis est.

09:41 Quisquis enim potum dederit vobis calicem aquae in nomine meo, quia Christi estis: amen dico vobis, non perdet mercedem suam.


09:42 Et quisquis scandalizaverit unum ex his pusillis credentibus in me: bonum est ei magis si circumdaretur mola asinaria collo ejus, et in mare mitteretur.

09:43 Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in gehennam, in ignem inextinguibilem,

09:44 ubi vermis eorum non moritur, et ignis non extinguitur.

09:45 Et si pes tuus te scandalizat, amputa illum: bonum est tibi claudum introire in vitam aeternam, quam duos pedes habentem mitti in gehennam ignis inextinguibilis,

09:46 ubi vermis eorum non moritur, et ignis non extinguitur.

09:47 Quod si oculus tuus scandalizat te, ejice eum: bonum est tibi luscum introire in regnum Dei, quam duos oculos habentem mitti in gehennam ignis,

09:48 ubi vermis eorum non moritur, et ignis non extinguitur.

09:49 Omnis enim igne salietur, et omnis victima sale salietur.

09:50 Bonum est sal: quod si sal insulsum fuerit, in quo illud condietis? Habete in vobis sal, et pacem habete inter vos.


10:01 Et inde exsurgens venit in fines Judaeae ultra Jordanem: et conveniunt iterum turbae ad eum: et sicut consueverat, iterum docebat illos.

10:02 Et accedentes pharisaei interrogabant eum: Si licet viro uxorem dimittere: tentantes eum.

10:03 At ille respondens, dixit eis: Quid vobis praecepit Moyses?

10:04 Qui dixerunt: Moyses permisit libellum repudii scribere, et dimittere.

10:05 Quibus respondens Jesus, ait: Ad duritiam cordis vestri scripsit vobis praeceptum istud:

10:06 ab initio autem creaturae masculum et feminam fecit eos Deus.

10:07 Propter hoc relinquet homo patrem suum et matrem, et adhaerebit ad uxorem suam:

10:08 et erunt duo in carne una. Itaque jam non sunt duo, sed una caro.

10:09 Quod ergo Deus conjunxit, homo non separet.

10:10 Et in domo iterum discipuli ejus de eodem interrogaverunt eum.

10:11 Et ait illis: Quicumque dimiserit uxorem suam, et aliam duxerit, adulterium committit super eam.

10:12 Et si uxor dimiserit virum suum, et alii nupserit, moechatur.


10:13 Et offerebant illi parvulos ut tangeret illos. Discipuli autem comminabantur offerentibus.

10:14 Quos cum videret Jesus, indigne tulit, et ait illis: Sinite parvulos venire ad me, et ne prohibueritis eos: talium enim est regnum Dei.

10:15 Amen dico vobis: Quisquis non receperit regnum Dei velut parvulus, non intrabit in illud.

10:16 Et complexans eos, et imponens manus super illos, benedicebat eos.


10:17 Et cum egressus esset in viam, procurrens quidam genu flexo ante eum, rogabat eum: Magister bone, quid faciam ut vitam aeternam percipiam?

10:18 Jesus autem dixit ei: Quid me dicis bonum? nemo bonus, nisi unus Deus.

10:19 Praecepta nosti: ne adulteres, ne occidas, ne fureris, ne falsum testimonium dixeris, ne fraudem feceris, honora patrem tuum et matrem.

10:20 At ille respondens, ait illi: Magister, haec omnia observavi a juventute mea.

10:21 Jesus autem intuitus eum, dilexit eum, et dixit ei: Unum tibi deest: vade, quaecumque habes vende, et da pauperibus, et habebis thesaurum in caelo: et veni, sequere me.

10:22 Qui contristatus in verbo, abiit moerens: erat enim habens multas possessiones.

10:23 Et circumspiciens Jesus, ait discipulis suis: Quam difficile qui pecunias habent, in regnum Dei introibunt!

10:24 Discipuli autem obstupescebant in verbis ejus. At Jesus rursus respondens ait illis: Filioli, quam difficile est, confidentes in pecuniis, in regnum Dei introire!

10:25 Facilius est camelum per foramen acus transire, quam divitem intrare in regnum Dei.

10:26 Qui magis admirabantur, dicentes ad semetipsos: Et quis potest salvus fieri?

10:27 Et intuens illos Jesus, ait: Apud homines impossibile est, sed non apud Deum: omnia enim possibilia sunt apud Deum.


10:28 Et coepit ei Petrus dicere: Ecce nos dimisimus omnia, et secuti sumus te.

10:29 Respondens Jesus, ait: Amen dico vobis: Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Evangelium,

10:30 qui non accipiat centies tantum, nunc in tempore hoc: domos, et fratres, et sorores, et matres, et filios, et agros, cum persecutionibus, et in saeculo futuro vitam aeternam.

10:31 Multi autem erunt primi novissimi, et novissimi primi.


10:32 Erant autem in via ascendentes Jerosolymam: et praecedebat illos Jesus, et stupebant: et sequentes timebant. Et assumens iterum duodecim, coepit illis dicere quae essent ei eventura.

10:33 Quia ecce ascendimus Jerosolymam, et Filius hominis tradetur principibus sacerdotum, et scribis, et senioribus, et damnabunt eum morte, et tradent eum gentibus:

10:34 et illudent ei, et conspuent eum, et flagellabunt eum, et interficient eum: et tertia die resurget.


10:35 Et accedunt ad eum Jacobus et Joannes filii Zebedaei, dicentes: Magister, volumus ut quodcumque petierimus, facias nobis.

10:36 At ille dixit eis: Quid vultis ut faciam vobis?

10:37 Et dixerunt: Da nobis ut unus ad dexteram tuam, et alius ad sinistram tuam sedeamus in gloria tua.

10:38 Jesus autem ait eis: Nescitis quid petatis: potestis bibere calicem, quem ego bibo, aut baptismo, quo ego baptizor, baptizari?

10:39 At illi dixerunt ei: Possumus. Jesus autem ait eis: Calicem quidem, quem ego bibo, bibetis; et baptismo, quo ego baptizor, baptizabimini:

10:40 sedere autem ad dexteram meam, vel ad sinistram, non est meum dare vobis, sed quibus paratum est.

10:41 Et audientes decem, coeperunt indignari de Jacobo et Joanne.

10:42 Jesus autem vocans eos, ait illis: Scitis quia hi, qui videntur principari gentibus, dominantur eis: et principes eorum potestatem habent ipsorum.

10:43 Non ita est autem in vobis, sed quicumque voluerit fieri major, erit vester minister:

10:44 et quicumque voluerit in vobis primus esse, erit omnium servus.

10:45 Nam et Filius hominis non venit ut ministraretur ei, sed ut ministraret, et daret animam suam redemptionem pro multis.


10:46 Et veniunt Jericho: et proficiscente eo de Jericho, et discipulis ejus, et plurima multitudine, filius Timaei Bartimaeus caecus, sedebat juxta viam mendicans.

10:47 Qui cum audisset quia Jesus Nazarenus est, coepit clamare, et dicere: Jesu fili David, miserere mei.

10:48 Et comminabantur ei multi ut taceret. At ille multo magis clamabat: Fili David, miserere mei.

10:49 Et stans Jesus praecepit illum vocari. Et vocant caecum, dicentes ei: Animaequior esto: surge, vocat te.

10:50 Qui projecto vestimento suo exiliens, venit ad eum.

10:51 Et respondens Jesus dixit illi: Quid tibi vis faciam? Caecus autem dixit ei: Rabboni, ut videam.

10:52 Jesus autem ait illi: Vade, fides tua te salvum fecit. Et confestim vidit, et sequebatur eum in via.


11:01 Et cum appropinquarent Jerosolymae et Bethaniae ad montem Olivarum, mittit duos ex discipulis suis,

11:02 et ait illis: Ite in castellum, quod contra vos est, et statim introeuntes illuc, invenietis pullum ligatum, super quem nemo adhuc hominum sedit: solvite illum, et adducite.

11:03 Et si quis vobis dixerit: Quid facitis? dicite, quia Domino necessarius est: et continuo illum dimittet huc.

11:04 Et abeuntes invenerunt pullum ligatum ante januam foris in bivio: et solvunt eum.

11:05 Et quidam de illic stantibus dicebant illis: Quid facitis solventes pullum?

11:06 Qui dixerunt eis sicut praeceperat illis Jesus, et dimiserunt eis.

11:07 Et duxerunt pullum ad Jesum: et imponunt illi vestimenta sua, et sedit super eum.

11:08 Multi autem vestimenta sua straverunt in via: alii autem frondes caedebant de arboribus, et sternebant in via.

11:09 Et qui praeibant, et qui sequebantur, clamabant, dicentes: Hosanna: benedictus qui venit in nomine Domini:

11:10 benedictum quod venit regnum patris nostri David: hosanna in excelsis.


11:11 Et introivit Jerosolymam in templum: et circumspectis omnibus, cum jam vespera esset hora, exiit in Bethaniam cum duodecim.

11:12 Et alia die cum exirent a Bethania, esuriit.

11:13 Cumque vidisset a longe ficum habentem folia, venit si quid forte inveniret in ea: et cum venisset ad eam, nihil invenit praeter folia: non enim erat tempus ficorum.

11:14 Et respondens dixit ei: Jam non amplius in aeternum ex te fructum quisquam manducet. Et audiebant discipuli ejus.


11:15 Et veniunt in Jerosolymam. Et cum introisset in templum, coepit ejicere vendentes et ementes in templo: et mensas numulariorum, et cathedras vendentium columbas evertit:

11:16 et non sinebat ut quisquam transferret vas per templum:

11:17 et docebat, dicens eis: Nonne scriptum est: Quia domus mea, domus orationis vocabitur omnibus gentibus? vos autem fecistis eam speluncam latronum.

11:18 Quo audito principes sacerdotum et scribae, quaerebant quomodo eum perderent: timebant enim eum, quoniam universa turba admirabatur super doctrina ejus.

11:19 Et cum vespera facta esset, egrediebatur de civitate.


11:20 Et cum mane transirent, viderunt ficum aridam factam a radicibus.

11:21 Et recordatus Petrus, dixit ei: Rabbi, ecce ficus, cui maledixisti, aruit.

11:22 Et respondens Jesus ait illis: Habete fidem Dei.

11:23 Amen dico vobis, quia quicumque dixerit huic monti: Tollere, et mittere in mare, et non haesitaverit in corde suo, sed crediderit, quia quodcumque dixerit fiat, fiet ei.

11:24 Propterea dico vobis, omnia quaecumque orantes petitis, credite quia accipietis, et evenient vobis.

11:25 Et cum stabitis ad orandum, dimittite si quid habetis adversus aliquem: ut et Pater vester, qui in caelis est, dimittat vobis peccata vestra.

11:26 Quod si vos non dimiseritis: nec Pater vester, qui in caelis est, dimittet vobis peccata vestra.


11:27 Et veniunt rursus Jerosolymam. Et cum ambularet in templo, accedunt ad eum summi sacerdotes, et scribae, et seniores:

11:28 et dicunt ei: In qua potestate haec facis? et quis dedit tibi hanc potestatem ut ista facias?

11:29 Jesus autem respondens, ait illis: Interrogabo vos et ego unum verbum, et respondete mihi: et dicam vobis in qua potestate haec faciam.

11:30 Baptismus Joannis, de caelo erat, an ex hominibus? Respondete mihi.

11:31 At illi cogitabant secum, dicentes: Si dixerimus: De caelo, dicet: Quare ergo non credidistis ei?

11:32 Si dixerimus: Ex hominibus, timemus populum: omnes enim habebant Joannem quia vere propheta esset.

11:33 Et respondentes dicunt Jesu: Nescimus. Et respondens Jesus ait illis: Neque ego dico vobis in qua potestate haec faciam.


12:01 Et coepit illis in parabolis loqui: Vineam pastinavit homo, et circumdedit sepem, et fodit lacum, et aedificavit turrim, et locavit eam agricolis, et peregre profectus est.

12:02 Et misit ad agricolas in tempore servum ut ab agricolis acciperet de fructu vineae.

12:03 Qui apprehensum eum ceciderunt, et dimiserunt vacuum.

12:04 Et iterum misit ad illos alium servum: et illum in capite vulneraverunt, et contumeliis affecerunt.

12:05 Et rursum alium misit, et illum occiderunt: et plures alios: quosdam caedentes, alios vero occidentes.

12:06 Adhuc ergo unum habens filium carissimum, et illum misit ad eos novissimum, dicens: Quia reverebuntur filium meum.

12:07 Coloni autem dixerunt ad invicem: Hic est haeres: venite, occidamus eum: et nostra erit haereditas.

12:08 Et apprehendentes eum, occiderunt: et ejecerunt extra vineam.

12:09 Quid ergo faciet dominus vineae? Veniet, et perdet colonos, et dabit vineam aliis.

12:10 Nec scripturam hanc legistis: Lapidem quem reprobaverunt aedificantes, hic factus est in caput anguli:

12:11 a Domino factum est istud, et est mirabile in oculis nostris?

12:12 Et quaerebant eum tenere: et timuerunt turbam: cognoverunt enim quoniam ad eos parabolam hanc dixerit. Et relicto eo abierunt.


12:13 Et mittunt ad eum quosdam ex pharisaeis, et herodianis, ut eum caperent in verbo.

12:14 Qui venientes dicunt ei: Magister, scimus quia verax es, et non curas quemquam: nec enim vides in faciem hominum, sed in veritate viam Dei doces. Licet dari tributum Caesari, an non dabimus?

12:15 Qui sciens versutiam illorum, ait illis: Quid me tentatis? afferte mihi denarium ut videam.

12:16 At illi attulerunt ei. Et ait illis: Cujus est imago haec, et inscriptio? Dicunt ei: Caesaris.

12:17 Respondens autem Jesus dixit illis: Reddite igitur quae sunt Caesaris, Caesari: et quae sunt Dei, Deo. Et mirabantur super eo.


12:18 Et venerunt ad eum sadducaei, qui dicunt resurrectionem non esse: et interrogabant eum, dicentes:

12:19 Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo.

12:20 Septem ergo fratres erant: et primus accepit uxorem, et mortuus est non relicto semine.

12:21 Et secundus accepit eam, et mortuus est: et nec iste reliquit semen. Et tertius similiter.

12:22 Et acceperunt eam similiter septem: et non reliquerunt semen. Novissima omnium defuncta est et mulier.

12:23 In resurrectione ergo cum resurrexerint, cujus de his erit uxor? septem enim habuerunt eam uxorem.

12:24 Et respondens Jesus, ait illis: Nonne ideo erratis, non scientes Scripturas, neque virtutem Dei?

12:25 Cum enim a mortuis resurrexerint, neque nubent, neque nubentur, sed sunt sicut angeli in caelis.

12:26 De mortuis autem quod resurgant, non legistis in libro Moysi, super rubum, quomodo dixerit illi Deus, inquiens: Ego sum Deus Abraham, et Deus Isaac, et Deus Jacob?

12:27 Non est Deus mortuorum, sed vivorum. Vos ergo multum erratis.


12:28 Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.

12:29 Jesus autem respondit ei: Quia primum omnium mandatum est: Audi Israel, Dominus Deus tuus, Deus unus est:

12:30 et diliges Dominum Deum tuum ex toto corde tuo, et ex tota anima tua, et ex tota mente tua, et ex tota virtute tua. Hoc est primum mandatum.

12:31 Secundum autem simile est illi: Diliges proximum tuum tamquam teipsum. Majus horum aliud mandatum non est.

12:32 Et ait illi scriba: Bene, Magister, in veritate dixisti, quia unus est Deus, et non est alius praeter eum.

12:33 Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis.

12:34 Jesus autem videns quod sapienter respondisset, dixit illi: Non es longe a regno Dei. Et nemo jam audebat eum interrogare.


12:35 Et respondens Jesus dicebat, docens in templo: Quomodo dicunt scribae Christum filium esse David?

12:36 Ipse enim David dicit in Spiritu Sancto: Dixit Dominus Domino meo: Sede a dextris meis, donec ponam inimicos tuos scabellum pedum tuorum.

12:37 Ipse ergo David dicit eum Dominum, et unde est filius ejus?


Et multa turba eum libenter audivit.

12:38 Et dicebat eis in doctrina sua: Cavete a scribis, qui volunt in stolis ambulare, et salutari in foro,

12:39 et in primis cathedris sedere in synagogis, et primos discubitus in coenis:

12:40 qui devorant domos viduarum sub obtentu prolixae orationis: hi accipient prolixius judicium.


12:41 Et sedens Jesus contra gazophylacium, aspiciebat quomodo turba jactaret aes in gazophylacium, et multi divites jactabant multa.

12:42 Cum venisset autem vidua una pauper, misit duo minuta, quod est quadrans,

12:43 et convocans discipulos suos, ait illis: Amen dico vobis, quoniam vidua haec pauper plus omnibus misit, qui miserunt in gazophylacium.

12:44 Omnes enim ex eo, quod abundabat illis, miserunt: haec vero de penuria sua omnia quae habuit misit totum victum suum.


13:01 Et cum egrederetur de templo, ait illi unus ex discipulis suis: Magister, aspice quales lapides, et quales structurae.

13:02 Et respondens Jesus, ait illi: Vides has omnes magnas aedificationes? Non relinquetur lapis super lapidem, qui non destruatur.

13:03 Et cum sederet in monte Olivarum contra templum, interrogabant eum separatim Petrus, et Jacobus, et Joannes, et Andreas:

13:04 Dic nobis, quando ista fient? et quod signum erit, quando haec omnia incipient consummari?

13:05 Et respondens Jesus coepit dicere illis: Videte ne quis vos seducat:

13:06 multi enim venient in nomine meo, dicentes quia ego sum: et multos seducent.

13:07 Cum audieritis autem bella, et opiniones bellorum, ne timueritis: oportet enim haec fieri: sed nondum finis.

13:08 Exsurget enim gens contra gentem, et regnum super regnum, et erunt terraemotus per loca, et fames. Initium dolorum haec.

13:09 Videte autem vosmetipsos. Tradent enim vos in consiliis, et in synagogis vapulabitis, et ante praesides et reges stabitis propter me, in testimonium illis.

13:10 Et in omnes gentes primum oportet praedicari Evangelium.

13:11 Et cum duxerint vos tradentes, nolite praecogitare quid loquamini: sed quod datum vobis fuerit in illa hora, id loquimini: non enim vos estis loquentes, sed Spiritus Sanctus.

13:12 Tradet autem frater fratrem in mortem, et pater filium: et consurgent filii in parentes, et morte afficient eos.

13:13 Et eritis odio omnibus propter nomen meum. Qui autem sustinuerit in finem, hic salvus erit.

13:14 Cum autem videritis abominationem desolationis stantem, ubi non debet, qui legit, intelligat: tunc qui in Judaea sunt, fugiant in montes:

13:15 et qui super tectum, ne descendat in domum, nec introeat ut tollat quid de domo sua:

13:16 et qui in agro erit, non revertatur retro tollere vestimentum suum.

13:17 Vae autem praegnantibus et nutrientibus in illis diebus.

13:18 Orate vero ut hieme non fiant.

13:19 Erunt enim dies illi tribulationes tales quales non fuerunt ab initio creaturae, quam condidit Deus usque nunc, neque fient.

13:20 Et nisi breviasset Dominus dies, non fuisset salva omnis caro: sed propter electos, quos elegit, breviavit dies.

13:21 Et tunc si quis vobis dixerit: Ecce hic est Christus, ecce illic, ne credideritis.

13:22 Exsurgent enim pseudochristi et pseudoprophetae, et dabunt signa et portenta ad seducendos, si fieri potest, etiam electos.

13:23 Vos ergo videte: ecce praedixi vobis omnia.

13:24 Sed in illis diebus, post tribulationem illam, sol contenebrabitur, et luna non dabit splendorem suum:

13:25 et stellae caeli erunt decidentes, et virtutes, quae in caelis sunt, movebuntur.

13:26 Et tunc videbunt Filium hominis venientem in nubibus cum virtute multa et gloria.

13:27 Et tunc mittet angelos suos, et congregabit electos suos a quatuor ventis, a summo terrae usque ad summum caeli.

13:28 A ficu autem discite parabolam. Cum jam ramus ejus tener fuerit, et nata fuerint folia, cognoscitis quia in proximo sit aestas:

13:29 sic et vos cum videritis haec fieri, scitote quod in proximo sit, in ostiis.

13:30 Amen dico vobis, quoniam non transibit generatio haec, donec omnia ista fiant.

13:31 Caelum et terra transibunt, verba autem mea non transibunt.


13:32 De die autem illo vel hora nemo scit, neque angeli in caelo, neque Filius, nisi Pater.

13:33 Videte, vigilate, et orate: nescitis enim quando tempus sit.

13:34 Sicut homo qui peregre profectus reliquit domum suam, et dedit servis suis potestatem cujusque operis, et janitori praecepit ut vigilet,

13:35 vigilate ergo (nescitis enim quando dominus domus veniat: sero, an media nocte, an galli cantu, an mane),

13:36 ne, cum venerit repente, inveniat vos dormientes.

13:37 Quod autem vobis dico, omnibus dico: Vigilate.


14:01 Erat autem Pascha et azyma post biduum: et quaerebant summi sacerdotes et scribae quomodo eum dolo tenerent, et occiderent.

14:02 Dicebant autem: Non in die festo, ne forte tumultus fieret in populo.


14:03 Et cum esset Bethaniae in domo Simonis leprosi, et recumberet, venit mulier habens alabastrum unguenti nardi spicati pretiosi: et fracto alabastro, effudit super caput ejus.

14:04 Erant autem quidam indigne ferentes intra semetipsos, et dicentes: Ut quid perditio ista unguenti facta est?

14:05 poterat enim unguentum istud venundari plus quam trecentis denariis, et dari pauperibus. Et fremebant in eam.

14:06 Jesus autem dixit: Sinite eam, quid illi molesti estis? Bonum opus operata est in me:

14:07 semper enim pauperes habetis vobiscum: et cum volueritis, potestis illis benefacere: me autem non semper habetis.

14:08 Quod habuit haec, fecit: praevenit ungere corpus meum in sepulturam.

14:09 Amen dico vobis: Ubicumque praedicatum fuerit Evangelium istud in universo mundo, et quod fecit haec, narrabitur in memoriam ejus.

14:10 Et Judas Iscariotes, unus de duodecim, abiit ad summos sacerdotes, ut proderet eum illis.

14:11 Qui audientes gavisi sunt: et promiserunt ei pecuniam se daturos. Et quaerebat quomodo illum opportune traderet.


14:12 Et primo die azymorum quando Pascha immolabant, dicunt ei discipuli: Quo vis eamus, et paremus tibi ut manduces Pascha?

14:13 Et mittit duos ex discipulis suis, et dicit eis: Ite in civitatem, et occurret vobis homo lagenam aquae bajulans: sequimini eum,

14:14 et quocumque introierit, dicite domino domus, quia magister dicit: Ubi est refectio mea, ubi Pascha cum discipulis meis manducem?

14:15 Et ipse vobis demonstrabit coenaculum grande, stratum: et illic parate nobis.

14:16 Et abierunt discipuli ejus, et venerunt in civitatem: et invenerunt sicut dixerat illis, et paraverunt Pascha.

14:17 Vespere autem facto, venit cum duodecim.

14:18 Et discumbentibus eis, et manducantibus, ait Jesus: Amen dico vobis, quia unus ex vobis tradet me, qui manducat mecum.

14:19 At illi coeperunt contristari, et dicere ei singulatim: Numquid ego?

14:20 Qui ait illis: Unus ex duodecim, qui intingit mecum manum in catino.

14:21 Et Filius quidem hominis vadit sicut scriptum est de eo: vae autem homini illi per quem Filius hominis tradetur! bonum erat ei, si non esset natus homo ille.


14:22 Et manducantibus illis, accepit Jesus panem: et benedicens fregit, et dedit eis, et ait: Sumite, hoc est corpus meum.

14:23 Et accepto calice, gratias agens dedit eis: et biberunt ex illo omnes.

14:24 Et ait illis: Hic est sanguis meus novi testamenti, qui pro multis effundetur.

14:25 Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.


14:26 Et hymno dicto exierunt in montem Olivarum.


14:27 Et ait eis Jesus: Omnes scandalizabimini in me in nocte ista: quia scriptum est: Percutiam pastorem, et dispergentur oves.

14:28 Sed postquam resurrexero, praecedam vos in Galilaeam.

14:29 Petrus autem ait illi: Et si omnes scandalizati fuerint in te, sed non ego.

14:30 Et ait illi Jesus: Amen dico tibi, quia tu hodie in nocte hac, priusquam gallus vocem bis dederit, ter me es negaturus.

14:31 At ille amplius loquebatur: Et si oportuerit me simul commori tibi, non te negabo. Similiter autem et omnes dicebant.


14:32 Et veniunt in praedium, cui nomen Gethsemani. Et ait discipulis suis: Sedete hic donec orem.

14:33 Et assumit Petrum, et Jacobum, et Joannem secum: et coepit pavere et taedere.

14:34 Et ait illis: Tristis est anima mea usque ad mortem: sustinete hic, et vigilate.

14:35 Et cum processisset paululum, procidit super terram, et orabat ut, si fieri posset, transiret ab eo hora.

14:36 Et dixit: Abba pater, omnia tibi possibilia sunt: transfer calicem hunc a me: sed non quod ego volo, sed quod tu.

14:37 Et venit, et invenit eos dormientes. Et ait Petro: Simon, dormis? non potuisti una hora vigilare?

14:38 vigilate et orate, ut non intretis in tentationem. Spiritus quidem promptus est, caro vero infirma.

14:39 Et iterum abiens oravit, eumdem sermonem dicens.

14:40 Et reversus, denuo invenit eos dormientes (erant enim oculi eorum gravati), et ignorabant quid responderent ei.

14:41 Et venit tertio, et ait illis: Dormite jam, et requiescite. Sufficit: venit hora: ecce Filius hominis tradetur in manus peccatorum.

14:42 Surgite, eamus: ecce qui me tradet, prope est.


14:43 Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.

14:44 Dederat autem traditor ejus signum eis, dicens: Quemcumque osculatus fuero, ipse est, tenete eum, et ducite caute.

14:45 Et cum venisset, statim accedens ad eum, ait: Ave Rabbi: et osculatus est eum.

14:46 At illi manus injecerunt in eum, et tenuerunt eum.

14:47 Unus autem quidam de circumstantibus educens gladium, percussit servum summi sacerdotis, et amputavit illi auriculam.

14:48 Et respondens Jesus, ait illis: Tamquam ad latronem existis cum gladiis et lignis comprehendere me?

14:49 quotidie eram apud vos in templo docens, et non me tenuistis. Sed ut impleantur Scripturae.

14:50 Tunc discipuli ejus relinquentes eum, omnes fugerunt.

14:51 Adolescens autem quidam sequebatur eum amictus sindone super nudo: et tenuerunt eum.

14:52 At ille rejecta sindone, nudus profugit ab eis.


14:53 Et adduxerunt Jesum ad summum sacerdotem: et convenerunt omnes sacerdotes, et scribae, et seniores.

14:54 Petrus autem a longe secutus est eum usque intro in atrium summi sacerdotis: et sedebat cum ministris ad ignem, et calefaciebat se.

14:55 Summi vero sacerdotes et omne concilium quaerebant adversus Jesum testimonium ut eum morti traderent: nec inveniebant.

14:56 Multi enim testimonium falsum dicebant adversus eum: et convenientia testimonia non erant.

14:57 Et quidam surgentes, falsum testimonium ferebant adversus eum, dicentes:

14:58 Quoniam nos audivimus eum dicentem: Ego dissolvam templum hoc manu factum, et per triduum aliud non manu factum aedificabo.

14:59 Et non erat conveniens testimonium illorum.

14:60 Et exsurgens summus sacerdos in medium, interrogavit Jesum, dicens: Non respondes quidquam ad ea quae tibi objiciuntur ab his?

14:61 Ille autem tacebat, et nihil respondit. Rursum summus sacerdos interrogabat eum, et dixit ei: Tu es Christus Filius Dei benedicti?

14:62 Jesus autem dixit illi: Ego sum: et videbitis Filium hominis sedentem a dextris virtutis Dei, et venientem cum nubibus caeli.

14:63 Summus autem sacerdos scindens vestimenta sua, ait: Quid adhuc desideramus testes?

14:64 Audistis blasphemiam: quid vobis videtur? Qui omnes condemnaverunt eum esse reum mortis.

14:65 Et coeperunt quidam conspuere eum, et velare faciem ejus, et colaphis eum caedere, et dicere ei: Prophetiza: et ministri alapis eum caedebant.


14:66 Et cum esset Petrus in atrio deorsum, venit una ex ancillis summi sacerdotis:

14:67 et cum vidisset Petrum calefacientem se, aspiciens illum, ait: Et tu cum Jesu Nazareno eras.

14:68 At ille negavit, dicens: Neque scio, neque novi quid dicas. Et exiit foras ante atrium, et gallus cantavit.

14:69 Rursus autem cum vidisset illum ancilla, coepit dicere circumstantibus: Quia hic ex illis est.

14:70 At ille iterum negavit. Et post pusillum rursus qui astabant, dicebant Petro: Vere ex illis es: nam et Galilaeus es.

14:71 Ille autem coepit anathematizare et jurare: Quia nescio hominem istum, quem dicitis.

14:72 Et statim gallus iterum cantavit. Et recordatus est Petrus verbi quod dixerat ei Jesus: Priusquam gallus cantet bis, ter me negabis. Et coepit flere.


15:01 Et confestim mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato.

15:02 Et interrogavit eum Pilatus: Tu es rex Judaeorum? At ille respondens, ait illi: Tu dicis.

15:03 Et accusabant eum summi sacerdotes in multis.

15:04 Pilatus autem rursum interrogavit eum, dicens: Non respondes quidquam? vide in quantis te accusant.

15:05 Jesus autem amplius nihil respondit, ita ut miraretur Pilatus.


15:06 Per diem autem festum solebat dimittere illis unum ex vinctis, quemcumque petissent.

15:07 Erat autem qui dicebatur Barrabas, qui cum seditiosis erat vinctus, qui in seditione fecerat homicidium.

15:08 Et cum ascendisset turba, coepit rogare, sicut semper faciebat illis.

15:09 Pilatus autem respondit eis, et dixit: Vultis dimittam vobis regem Judaeorum?

15:10 Sciebat enim quod per invidiam tradidissent eum summi sacerdotes.

15:11 Pontifices autem concitaverunt turbam, ut magis Barabbam dimitteret eis.

15:12 Pilatus autem iterum respondens, ait illis: Quid ergo vultis faciam regi Judaeorum?

15:13 At illi iterum clamaverunt: Crucifige eum.

15:14 Pilatus vero dicebat illis: Quid enim mali fecit? At illi magis clamabant: Crucifige eum.

15:15 Pilatus autem volens populo satisfacere, dimisit illis Barabbam, et tradidit Jesum flagellis caesum, ut crucifigeretur.


15:16 Milites autem duxerunt eum in atrium praetorii, et convocant totam cohortem,

15:17 et induunt eum purpura, et imponunt ei plectentes spineam coronam.

15:18 Et coeperunt salutare eum: Ave rex Judaeorum.

15:19 Et percutiebant caput ejus arundine: et conspuebant eum, et ponentes genua, adorabant eum.

15:20 Et postquam illuserunt ei, exuerunt illum purpura, et induerunt eum vestimentis suis: et educunt illum ut crucifigerent eum.


15:21 Et angariaverunt praetereuntem quempiam, Simonem Cyrenaeum venientem de villa, patrem Alexandri et Rufi, ut tolleret crucem ejus.


15:22 Et perducunt illum in Golgotha locum: quod est interpretatum Calvariae locus.

15:23 Et dabant ei bibere myrrhatum vinum: et non accepit.

15:24 Et crucifigentes eum, diviserunt vestimenta ejus, mittentes sortem super eis, quis quid tolleret.

15:25 Erat autem hora tertia: et crucifixerunt eum.

15:26 Et erat titulus causae ejus inscriptus: Rex Judaeorum.

15:27 Et cum eo crucifigunt duos latrones: unum a dextris, et alium a sinistris ejus.

15:28 Et impleta est Scriptura, quae dicit: Et cum iniquis reputatus est.

15:29 Et praetereuntes blasphemabant eum, moventes capita sua, et dicentes: Vah! qui destruis templum Dei, et in tribus diebus reaedificas,

15:30 salvum fac temetipsum descendens de cruce.

15:31 Similiter et summi sacerdotes illudentes, ad alterutrum cum scribis dicebant: Alios salvos fecit; seipsum non potest salvum facere.

15:32 Christus rex Israel descendat nunc de cruce, ut videamus, et credamus. Et qui cum eo crucifixi erant, convitiabantur ei.


15:33 Et facta hora sexta, tenebrae factae sunt per totam terram usque in horam nonam.

15:34 Et hora nona exclamavit Jesus voce magna, dicens: Eloi, eloi, lamma sabacthani? quod est interpretatum: Deus meus, Deus meus, ut quid dereliquisti me?

15:35 Et quidam de circumstantibus audientes, dicebant: Ecce Eliam vocat.

15:36 Currens autem unus, et implens spongiam aceto, circumponensque calamo, potum dabat ei, dicens: Sinite, videamus si veniat Elias ad deponendum eum.

15:37 Jesus autem emissa voce magna expiravit.

15:38 Et velum templi scissum est in duo, a summo usque deorsum.

15:39 Videns autem centurio, qui ex adverso stabat, quia sic clamans expirasset, ait: Vere hic homo Filius Dei erat.

15:40 Erant autem et mulieres de longe aspicientes: inter quas erat Maria Magdalene, et Maria Jacobi minoris, et Joseph mater, et Salome:

15:41 et cum esset in Galilaea, sequebantur eum, et ministrabant ei, et aliae multae, quae simul cum eo ascenderant Jerosolymam.


15:42 Et cum jam sero esset factum (quia erat parasceve, quod est ante sabbatum),

15:43 venit Joseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu.

15:44 Pilatus autem mirabatur si jam obiisset. Et accersito centurione, interrogavit eum si jam mortuus esset.

15:45 Et cum cognovisset a centurione, donavit corpus Joseph.

15:46 Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.

15:47 Maria autem Magdalene et Maria Joseph aspiciebant ubi poneretur.


16:01 Et cum transisset sabbatum, Maria Magdalene, et Maria Jacobi, et Salome emerunt aromata ut venientes ungerent Jesum.

16:02 Et valde mane una sabbatorum, veniunt ad monumentum, orto jam sole.

16:03 Et dicebant ad invicem: Quis revolvet nobis lapidem ab ostio monumenti?

16:04 Et respicientes viderunt revolutum lapidem. Erat quippe magnus valde.

16:05 Et introeuntes in monumentum viderunt juvenem sedentem in dextris, coopertum stola candida, et obstupuerunt.

16:06 Qui dicit illis: Nolite expavescere: Jesum quaeritis Nazarenum, crucifixum: surrexit, non est hic, ecce locus ubi posuerunt eum.

16:07 Sed ite, dicite discipulis ejus, et Petro, quia praecedit vos in Galilaeam: ibi eum videbitis, sicut dixit vobis.

16:08 At illae exeuntes, fugerunt de monumento: invaserat enim eas tremor et pavor: et nemini quidquam dixerunt: timebant enim.


16:09 Surgens autem mane prima sabbati, apparuit primo Mariae Magdalene, de qua ejecerat septem daemonia.

16:10 Illa vadens nuntiavit his, qui cum eo fuerant, lugentibus et flentibus.

16:11 Et illi audientes quia viveret, et visus esset ab ea, non crediderunt.

16:12 Post haec autem duobus ex his ambulantibus ostensus est in alia effigie, euntibus in villam:

16:13 et illi euntes nuntiaverunt ceteris: nec illis crediderunt.

16:14 Novissime recumbentibus illis undecim apparuit: et exprobravit incredulitatem eorum et duritiam cordis: quia iis, qui viderant eum resurrexisse, non crediderunt.

16:15 Et dixit eis: Euntes in mundum universum praedicate Evangelium omni creaturae.

16:16 Qui crediderit, et baptizatus fuerit, salvus erit: qui vero non crediderit, condemnabitur.

16:17 Signa autem eos qui crediderint, haec sequentur: in nomine meo daemonia ejicient: linguis loquentur novis:

16:18 serpentes tollent: et si mortiferum quid biberint, non eis nocebit: super aegros manus imponent, et bene habebunt.

16:19 Et Dominus quidem Jesus postquam locutus est eis, assumptus est in caelum, et sedet a dextris Dei.

16:20 Illi autem profecti praedicaverunt ubique, Domino cooperante, et sermonem confirmante, sequentibus signis.

